༄༅། །འཇམ་དབྱངས་སྤྲུལ་པའི་གླེགས་བམ་བཞུགས་སོ། །
མཛད་པ་པོ། ཞབས་དཀར་ཚོགས་དྲུག་རང་གྲོལ།
༄༅། །ན་མོ་གུ་རུ་མཉྫུ་གྷོ་ཥ་ཡ། ཚོགས་གཉིས་ཆུ་གཏེར་ཆེན་པོ་རླབས་ཆེན་སྤྱོད་པའི་ས་འཛིན་དབང་པོས་བསྲུབས་པ་ལས་བྱུང་བའི། །སྐྱོན་གྱི་དྲི་མས་དབེན་ཞིང་ཡོན་ཏན་དཀྱིལ་འཁོར་རབ་རྒྱས་མཚན་དཔེ་གཟི་བརྗིད་འོད་ཟེར་འབར། །གཟུགས་སྐུ་ཉིན་བྱེད་གཞོན་ནུ་སྟོང་གསུམ་མི་མཇེད་ཞིང་འདིའི་གདུལ་བྱ་ཡོངས་ཀྱི་དཔལ་དུ་ཤར། །འགྲོ་ཀུན་རྨོངས་པའི་མུན་སེལ་ཕན་བདེའི་པད་ཚལ་ཡོངས་འཕེལ་ཟས་གཙང་སྲས་པོ་གང་དེ་རྒྱལ། །ཕན་བདེའི་འབྱུང་གནས་ཐུབ་བསྟན་ཡིད་བཞིན་ནོར་བུ་དབང་གི་རྒྱལ་པོ་ལ། །མ་རྟོགས་ལོག་རྟོག་དྲི་མས་གོས་པ་འཆད་རྩོད་རྩོམ་པས་བྱི་དོར་བྱས། །ཐོས་བསམ་སྒོམ་གསུམ་རྒྱལ་མཚན་རྩེར་མཆོད་མཆོག་ཐུན་དངོས་གྲུབ་ཆར་བཞིན་ཕབས། །སྐྱེ་དགུའི་དབུལ་ཕོངས་སེལ་མཛད་སྲས་ཀྱི་ཐུ་བོ་མི་ཕམ་འཇམ་དབྱངས་དང་། །ཀླུ་སྒྲུབ་ཐོགས་མེད་ལ་སོགས་རྒྱ་གར་མཁས་གྲུབ་ཐམས་ཅད་ཕྱག་གི་ཡུལ། །ངོ་མཚར་གསུང་རབ་ཡིད་བཞིན་ནོར་བུ་དེ་དག་ཀུན། །སྐྱེ་དགུ་རྣམས་ཀྱི་སྲིད་ཞིའི་དབུལ་བ་སེལ་སླད་དུ། །དཀའ་བ་དུ་མས་གངས་ཅན་ལྗོངས་འདིར་འདྲེན་མཛད་པའི། །ཆོས་རྒྱལ་ལོ་པཎ་སྐུ་དྲིན་དྲན་ན་ཅིས་མི་དད། །ནམ་ཡང་འཆི་བ་མེད་པ་རྡོ་རྗེའི་སྐུ་བརྙེས་སློབ་དཔོན་ཆེན་པོ་པདྨ་འབྱུང་གནས་དང་། །རྒྱལ་བའི་གསུང་རབ་རབ་འབྱམས་རིན་ཆེན་ཀུན་གྱི་མཛོད་འཛིན་མཉམ་མེད་ཇོ་བོ་ཆེན་པོ་དང་། །རྒྱལ་བ་གཉིས་པ་ཀུན་མཁྱེན་བློ་བཟང་གྲགས་པ་རྣམ་གསུམ་རིམ་པར་ལེགས་བྱོན་ནས། །ཕན་བདེའི་འབྱུང་གནས་བསྟན་པ་སྤེལ་ནས་འགྲོ་ལ་བདེ་སྐྱིད་བྱུང་བས་སྐུ་དྲིན་བསམ་ན་སུ་ཡིས་འཁོར། །གསུང་རབ་ནོར་བུའི་སྒྲོམ་གྱི་ཁ་ཕྱེས་ནས། །འཕངས་པ་མེད་པར་གནང་བའི་བླ་མ་རྣམས། །རང་ལ་སངས་རྒྱས་ལས་ཀྱང་བཀའ་དྲིན་ཆེ། །བསམ་གྱིན་བཀའ་བཞིན་སྒྲུབ་པའི་མཆོད་པ་འབུལ། །ད་ནི་རང་ཉིད་ནམ་འཆི་ངེས་པ་མེད། །བླ་མའི་དྲིན་ལས་རང་གིས་གང་ཐོབ་པའི། །ངོ་མཚར་གསུང་རབ་རིན་ཆེན་དགའ་སྟོན་འགྱེད། །སྐལ་ལྡན་སྙིང་གི་བུ་རྣམས་གུས་པས་ལོངས། །ཞེས་ཞིང་མཆོག་དམ་པ་དེ་དག་རྣམས་ལ་བསྟོད་ཚིག་མེ་ཏོག་གི་མཆོད་པས་མདུན་བསུས་ཏེ་བར་སྐབས་ཀྱི་བརྗོད་བྱའི་དོན་ནི། དེ་ཡང་འོ་སྐོལ་གྱི་རྣམ་འདྲེན་དམ་པ། སྙིགས་མ་ལྔ་ཆེས་ཆེར་བདོ་བའི་ཚེ། སྙིང་སྟོབས་བཙན་པོའི་གོ་ཆ་མ་སྨད་པར་གྱོན་པའི་མཉམ་མེད་ཟས་གཙང་གི་སྲས་པོ་ཞེས་རྣམ་འདྲེན་རྒྱལ་བ་སྟོང་གི་ནང་ནས་ཀྱང་པད་དཀར་ལྟ་བུར་ཤིན་ཏུ་བསྔགས་ཤིང་། སྙན་གྲགས་ཆེན་པོ་སྲིད་པའི་རྭ་བ་ལས་བརྒལ་ཏེ། ནམ་མཁའི་ཕ་མཐའ་སྙེགས་པ་གང་དེས། ཕྱོགས་བཅུའི་ཞིང་ཀུན་འོད་ཀྱིས་འགེངས་བཞིན་ཟབ་པ་དང་རྒྱ་ཆེ་བའི་ཆོས་ཀྱི་འཁོར་ལོ་བསམ་གྱིས་མི་ཁྱབ་པ་བསྐོར་བས། ངོ་མཚར་གསུང་རབ་ཡིད་བཞིན་གྱི་ནོར་བུ་རྣམས་སྲས་ཀྱི་ཐུ་བོ་བྱམས་པ་དང་འཇམ་དབྱངས། དེའི་སྲས་ཀླུ་སྒྲུབ་དང་ཐོགས་མེད་སོགས་མཁས་གྲུབ་ནམ་མཁའི་སྐར་ཚོགས་ཙམ་གྱིས་རིམ་བཞིན་མ་རྟོགས་ལོག་རྟོག་གློ་བུར་གྱི་དྲི་མས་གོས་པ་རྣམས། འཆད་རྩོད་རྩོམ་གསུམ་གྱི་སྒོ་ནས་བྱི་དོར་ཡང་ཡང་བྱས། ཐོས་བསམ་སྒོམ་གསུམ་གྱིས་རྒྱལ་མཚན་གྱི་རྩེར་མཆོད་ནས། གདུལ་བྱའི་ཡིད་ཀྱི་རེ་བ་སྐོང་བཞིན་ཡོད་དུས། ཆོས་རྒྱལ་ཆེན་པོ་རྣམས་ཀྱི་སྐུ་རིང་ལ། ལོ་པཎ་མཁས་གྲུབ་དུ་མས་བོད་ཡུལ་གངས་ཅན་གྱི་ལྗོངས་འདིར་གདན་དྲངས་པའི་མཐུས། སྐྱེ་དགུ་ཡོངས་ལ་སྔར་བས་བདེ་སྐྱིད་འཕེལ་ཞིང་རྒྱས་པ་བྱུང་། དེ་ཉིད་བསྟན་འཛིན་གྱི་སྐྱེས་མཆོག་རྣམས་ཀྱིས་རིམ་བཞིན་ཐོས་བསམ་སྒོམ་གསུམ་གྱིས་རྒྱལ་མཚན་རྩེར་མཆོད་པའི་མཐུས། ད་ལྟའི་བར་དུ་མ་ཉམས་པར་གནས་པ་དེ་ཉིད་རང་སྟོབས་ཀྱིས་ཐོབ་པ་མ་ཡིན་ཀྱང་མཚན་ལྡན་གྱི་བླ་མ་དུ་མའི་བཀའ་དྲིན་ལ་བརྟེན་ནས་བདག་གིས་ཀྱང་གཙུག་གི་རྒྱན་དུ་ཐོབ་པ། ད་ནི་རང་ཡང་ན་སོ་ནི་རྒས། ནམ་འཆི་ལ་ངེས་པ་མི་འདུག་སྙམས་ནས། སྐལ་ལྡན་གྱི་སློབ་མ་རྣམས་ལ་རང་གིས་སྔར་བླ་མ་རྣམས་ཀྱི་དྲིན་ལས་ཐོབ་པའི་གསུང་རབ་རིན་ཆེན་མང་པོའི་དགའ་སྟོན་འགྱེད་པ་ནི། འདི་ལྟ་སྟེ།།
༈ །།དེ་ཡང་དད་གཏོང་བློ་གྲོས་མཆོག་ཏུ་མངའ་བའི་སྐལ་ལྡན་གྱི་བུ་ཆེན་སྡེ་པ་བློ་བཟང་ཚེ་རིང་དང་། དབང་པོ་རྣམ་གཉིས་ཀྱིས་རང་ཉིད་གངས་རིར་སྡོད་པའི་རིང་ལ། བདག་དང་མཚམས་པ་མང་པོ་ལ། འཚོ་བའི་མཐུན་རྐྱེན་བཟང་པོ་སྦྱར། ཡོན་བདག་གི་གཙོ་བོ་བྱས། རྗེས་ནས་བློ་བཟང་ཚེ་རིང་གིས་ཚེ་བློས་བཏང་ནས་གནས་ཆེན་དེར་འོངས། མཁོ་བའི་ཡོ་བྱད་མང་པོ་ཡང་ཕུལ་ནས། བླ་མ་རིན་པོ་ཆེ་ད་ནི་རྒན་པོ་འཆི་ལ་ཉེ་བ་བདག་ཀྱང་། ཐུགས་བརྩེ་བ་ཆེན་པོས་བྱང་ཆུབ་མ་ཐོབ་ཀྱི་བར་དུ་ཚེ་རབས་ཐམས་ཅད་དུ་རྗེས་སུ་འཛིན་པའི་སྐྱབས་འཇུག་དང་། དབེན་པར་ལྷ་ཆོས་བྱེད་ལུགས་ཀྱི་གདམས་པ་སྩལ་དུ་གསོལ་ཞེས་ཞུ་དོན་ཚིགས་སུ་བཅད་ནས་དབྱངས་སུ་ཕུལ་བ། ངོ་མཚར་མ་རིག་མུན་སེལ་སྒྲོན་མེ་མཆོག །ཉོན་མོངས་དུག་གསུམ་ནད་སེལ་སྨན་པ་མཆོག །འདོད་དགུའི་དངོས་གྲུབ་སྩོལ་བའི་ནོར་བུ་མཆོག །བཀའ་དྲིན་ཆེ་བའི་བླ་མ་རྣམས་ཀྱི་མཆོག །མི་མངོན་དབྱིངས་ན་བཞུགས་པའི་རྡོ་རྗེ་འཆང་། །བདག་གཞན་སྣང་ངོར་ཚོགས་དྲུག་རང་གྲོལ་རྗེ། །བཀའ་དྲིན་འཁོར་མེད་བླ་མ་རིན་པོ་ཆེའི། །ཞབས་ཀྱི་པདྨོར་ལན་བརྒྱར་གུས་ཕྱག་འཚལ། །མཆོད་ཚོགས་འབུལ་ཞིང་སྔར་བྱས་སྡིག་ལྟུང་བཤགས། །སྐུ་གསུང་ཐུགས་ཀྱི་མཛད་པར་རྗེས་ཡི་རངས། །བདག་གཞན་འགྲོ་ལ་ཆོས་འཁོར་བསྐོར་བར་བསྐུལ། །རྟག་ཏུ་མྱ་ངན་མི་འདའ་བཞུགས་གསོལ་འདེབས། །དགེ་ཚོགས་བླ་མའི་སྐུ་ཚེ་བརྟན་ཕྱིར་བསྔོ། །དེ་མཐུས་སྐུ་ཚེ་མཛད་འཕྲིན་རྒྱས་གྱུར་ཅིག །དཔལ་ལྡན་རྩ་བའི་བླ་མ་རིན་པོ་ཆེ། །བརྩེ་བ་ཆེན་པོས་བདག་ལ་ཅུང་ཟད་དགོངས། །ཚེ་གང་པོ་འདིར་དཀོར་ནག་དུག་ཆུ་འཐུངས། །ཤི་ན་ངན་སོང་མ་གཏོགས་འགྲོ་ས་མེད། །ད་ནི་ན་སོ་རྒས་ནས་འཆི་ལ་ཉེ། །འཆི་བས་འཇིགས་ནས་ཆོས་ཤིག་བྱེད་སྙམ་འོངས། །དེང་ནས་བཟུང་སྟེ་ཚེ་རབས་ཐམས་ཅད་དུ། །མགོན་པོ་ཁྱོད་ཀྱིས་འབྲལ་མེད་རྗེས་སུ་ཟུངས། །ལྷ་ཆོས་བྱེད་ཚུལ་གདམས་པ་སྩོལ་བར་ཞུ། །ཆོས་བཞིན་ནུས་པར་བླ་མས་བྱིན་གྱིས་རློབས། །ཞེས་ཕུལ་བའི་ལན་དུ། འོ་ཆོས་རྣམ་དག་ཅིག་སྙིང་ནས་བྱེད་ན། སྔོན་ཡང་དག་པར་རྫོགས་པའི་སངས་རྒྱས་ནས་བཟུང་། ད་ལྟའི་རྩ་བའི་བླ་མ་ཡན་ཆད་ཀྱི་བླ་མ་དམ་པ་གོང་མ་རྣམས་ཀྱི་རྣམ་ཐར་ལྟར། ཐོག་མར་ཚེ་འདི་བློས་གཏོང་དགོས་ཏེ། དེ་ཡི་རྒྱུ་མཚན་ཚེ་འདིའི་བྱ་བ་བློས་མ་བཏང་ན། ཆོས་རྣམ་དག་ཅིག་མི་འོང་བར་མ་ཟད། སྡིག་སྡུག་གཏམ་ངན་གསུམ་དུས་གཅིག་ལ་སླེབ་འོང་སྟེ། པོ་ཏོ་བའི་གསུང་བགྲོས་ལས། ཆོས་མ་བྱུང་ཚད་ཚེ་འདི་མ་སྤངས་པས་ལན་གསུངས། ཤྭ་བོ་བའི་ཞལ་ནས། ཚེ་འདིའི་བསྒྲུབ་བྱ་ཆེ་ཙ་ན་ཐུགས་མི་བདེ། གར་རྒྱུག་ཆ་མེད། དེ་ཙ་ན་སྡིག་སྡུག་གཏམ་ངན་གསུམ་དུས་གཅིག་ལ་སླེབ་འོང་། ཞེས་དང་། དགེ་བཤེས་སྟོན་པས། ཨ་ཏི་ཤ་ལ་ཚེ་འདིའི་བདེ་སྐྱིད་དང་རྙེད་བཀུར་སོགས་འདོད་ནས་ལས་བྱས་པ་རྣམས་ལ་འབྲས་བུ་ཅི་མཆིས་ཞུས་པས། འབྲས་བུ་དེ་ཁོ་ན་ཉིད་མཆིས་གསུངས། ཕྱི་མ་ལ་ཅི་མཆིས་ཞུས་པས། དམྱལ་བ་མཆི། ཡི་དྭགས་མཆི། དུད་འགྲོ་མཆི་གསུངས་སོ། །ཚེ་བློས་ཐོངས་ན་ཆོས་དང་སྲིད་ཞིའི་བདེ་སྐྱིད་སྙན་གསུམ་ཐམས་ཅད་དུས་གཅིག་ལ་འོང་སྟེ། པོ་ཏོ་བའི་གསུང་བགྲོས་ལས། དབྱངས་ལ་སོགས་པ་འཐེན་པ་ལ། དང་པོ་ཨེ་ཟེར་བ་དེ་ཐོན་པར་དཀའ། འགོ་དེ་རྒྱངས་འཐེན་ཐུབ་བྱུང་ན། དེ་ནས་ལས་སླ། དེ་བཞིན་དུ་ཆོས་བྱེད་པ་ལ། དང་པོ་ཚེ་འདི་བློས་ཐོངས་པ་དཀའ་བ་ཡིན། འདི་ལན་གཅིག་ཐོངས་ན་དེ་ནས་ལས་སླ་གསུངས། སངས་རྒྱས་ཀྱི་ཞལ་ནས་ཀྱང་།
གལ་ཏེ་བདེ་བ་ཀུན་འདོད་ན། །
འདོད་པ་ཐམས་ཅད་ཡོངས་སུ་སྤོང་། །
འདོད་པ་ཐམས་ཅད་ཡོངས་སྤངས་ན། །
མཆོག་ཏུ་བདེ་བ་ཐོབ་པར་འགྱུར། །
ཞེས་དང་། རྟོག་ལྡན་བསམ་གཏན་དཔལ་གྱིས།
ཚེ་འདིའི་སྐྱིད་འདོད་སྡུག་བསྔལ་ཡིན། །
རླུང་ལ་བསྐུར་ན་གཏན་སྐྱིད་འབྱུང་། །
ཞེས་དང་། སྐྱེ་མཆོག་པའི་ཞལ་ནས།
ཅིས་ཀྱང་དགོས་པ་མེད་ཙ་ན། །
གྲགས་པས་ས་སྟེང་ཁྱབ་པ་ལགས། །
ལུས་སྲོག་ཆོས་ཕྱིར་ཐོངས་ཙ་ན། །
སྙན་པའི་སེར་བུ་བསྐྱོད་པ་ལགས། །
གསུངས། གཞན་ཡང་། མདོ་ལས།
འདོད་པ་ཟད་ན་འཕགས་པ་དངོས་ཡིན་ཏེ། །
འདོད་པ་ཆུང་ན་འཕགས་པའི་རིགས་ཡིན་ནོ། །
ཞེས་དང་། ཐོག་མའི་བློ་སྦྱོང་ལས།
སངས་རྒྱས་ཟེར་བའི་སྒྲ་བོ་ཆེ། །
འདོད་པ་སྤངས་པའི་རྩ་ན་གདའ། །
གསུངས། དེས་ན་མཉམ་མེད་ཇོ་བོ་རྗེ་སྐུ་འདའ་ཁར། རྣལ་འབྱོར་པ་ཕྱག་པ་ཁྲི་མཆོག་གིས། ཇོ་བོ་གཤེགས་པ་ན། བདག་གིས་རྩེ་གཅིག་ཏུ་བསྒོམ་པར་ཞུ་ཞུས་པས། བྱ་བ་ངན་པ་ཡིན་པས་བོར་ལ་ཐོངས་གསུངས། འོ་ན་འཆད་པར་ཞུ་ཞུས་པས་ཀྱང་དེ་སྐད་གསུངས། འོ་ན་རེས་བཤད་རེས་བསྒོམ་པར་ཞུ་ཞུས་པས་ཀྱང་། དེ་སྐད་གསུངས། འོ་ན་ཅི་བགྱིད་ཞུས་པས། ཚེ་བློས་ཐོངས་གསུངས། དེས་ན་ཚེ་བློས་བཏང་འདི་ཆོས་ཀྱི་འགོ་ཡིན་ཏེ། རིགས་པའི་དབང་ཕྱུག་གི་ཞལ་ནས།
ཆོས་ཀྱི་ཉམས་ལེན་སྣ་གཅིག་མ་གྲུབ་པར། །
ཁྱོད་ཉིད་ཆོས་པར་རློམས་པ་ཀྱེ་མ་བླུན། །
ཆོས་ཀྱི་སྙིང་པོ་ཚེ་འདི་བློས་ཐོངས་པ། །
རང་གི་རྒྱུད་ལ་འདུག་གམ་མི་འདུག་ལྟོས། །
གསུངས། འདི་ཆོས་ཀྱི་འགོ་ཙམ་དུ་མ་ཟད། ཐོག་མཐའ་བར་གསུམ་དུ་གལ་ཆེ་བས། ཐུགས་དམ་གྱི་མཐིལ་དུ་བྱ་དགོས་སྟེ། ཡང་དགོན་པའི་ཞལ་ནས། ངས་ནི་ཚེ་བློས་གཏོང་བ་ལ། སྒྲུབ་པའི་མཐིལ་དུ་བྱས་པ་ཡིན་ནོ་སྐྱེས་བུ་ཀུན་གསུངས་སོ། །དེས་ན་སྔར་ཆོས་བྱས་སམ་མ་བྱས། ད་ཆོས་ཡོང་ངམ་མི་ཡོང་། རང་གི་ཕ་ཡུལ་དང་ཉེ་འབྲེལ་ཟས་ནོར་སོགས་ཚེ་འདིའི་ཕུན་ཚོགས་རྣམས་བློས་བཏང་མ་གཏང་ལ་བརྟག་པ་བྱ་དགོས། འདི་བློས་ཐོངས་འདུག་ན་སྔར་ཡང་ཆོས་བྱས་ཏེ། ད་ཡང་ཆོས་ཡོང་། འདི་བློས་མ་ཐོངས་འདུག་ན་སྔར་ཡང་ཆོས་མ་བྱས། ད་ཡང་ཆོས་མི་ཡོང་སྟེ། མར་པ་ལོ་ཙཱས། རྗེ་མི་ལ་འབྱོན་ཁར། བུ་འཇིག་རྟེན་འདི་བློས་མ་ཐོངས་པར་འདི་ཡི་བྱ་བ་དང་དམ་པའི་ཆོས་བསྲེས་ན། ཆོས་ཤོར་ཟིན་པ་དེ་རང་ཡིན་གསུངས་སྐད། པོ་ཏོ་བའི་གསུང་བགྲོས་ལས། ཚེ་འདི་མ་ཉམས་པ་གཅིག་དང་ཕྱི་མའི་ཆོས་གཉིས་ལྷན་དུ་མི་ཡོང་། པགས་པ་གཅིག་ལ་སྤུས་བྲང་ལག་པས་ཐེག་ཚད་གཅིག་དང་། རླིད་བུ་ཆུ་ཐུབ་པ་གཉིས་ཡོང་ས་མེད་གསུངས། ས་སྐྱ་པཎ་ཆེན་རིན་པོ་ཆེའི་ཞལ་ནས།
ཚེ་འདིའི་ཕུན་ཚོགས་ཆེ་ཐབས་མ་ཤོར་བར། །
གཏན་གྱི་ཕན་བདེ་ཐར་པ་རེ་བ་དེ། །
རྨོངས་པའི་ཞེ་འདོད་གཟུ་ལུམ་ཉིད་ཡིན་པས། །
ཚེ་འདི་བློས་ཐོངས་འབད་པས་བྱང་ཆུབ་སྒྲུབས། །
ཞེས་དང་། ཆོས་རྗེ་རྒྱལ་སྲས་པས་ཀྱང་།
དམ་པའི་ཆོས་དང་ཚེ་འདིའི་མདུན་མ་གཉིས། །
མཉམ་དུ་འགྲུབ་པ་སུ་ཡང་ཡོད་མ་ཡིན། །
སྒྲུབ་པར་འདོད་པ་དེ་དག་རང་ཉིད་ཀྱིས། །
རང་ཉིད་བསླུ་བ་ཉིད་ལ་ཐེ་ཚོམ་མེད། །
གསུངས། འོ་ན་ཚེ་བློས་གཏོང་དགོས་ན། གང་གཏོང་སྙམ་ན་ཕ་ཡུལ་དང་ཉེ་འབྲེལ། ཡུལ་མི་ཁྱིམ་འཚེ་ཟས་ནོར་ལོངས་སྤྱོད་ལུས་ཀྱི་གཅེས་འཛིན་ཐམས་ཅད་བློས་གཏོང་དགོས། ཇི་ལྟར་གཏོང་ན། བླ་མ་གོང་མ་རྣམས་ཀྱི་ཞལ་ནས། ཚེ་བློས་གཏོང་བའི་གཏད་པ་བཞི། རྡོ་རྗེ་གསུམ། བུད་སྙེགས་ཐོབ་གསུམ་དགོས་པ་ཡིན་གསུངས། གཏད་པ་བཞི་ནི། བློ་ཕུགས་ཆོས་ལ་གཏད། ཆོས་ཕུགས་སྤྲང་ལ་གཏད། སྤྲང་ཕུགས་ཤི་ལ་གཏད། ཤི་ཕུགས་གྲོག་པོ་སྟོང་པར་གཏད། རྡོ་རྗེ་གསུམ་ནི། ཐེབས་མེད་རྡོ་རྗེ་སྔོན་ལ་བཏང་། ཁྲེལ་མེད་རྡོ་རྗེ་རྗེས་ལ་འཇོག །ཡེ་ཤེས་རྡོ་རྗེ་རང་དང་འགྲོགས། །བུད་སྙེགས་ཐོབ་གསུམ་ནི། མི་ཁྱུ་ནས་བུད། ཁྱི་གྲལ་སྙེགས། ལྷ་གྲལ་ཐོབ་པ་གསུམ་མོ། །དེ་བཅུ་ལ་ཕུགས་ནོར་བཅུ་ཞེས་པའི་ཐ་སྙད་མཛད། དེ་རྣམས་ཡིད་ལ་བཞག་པ་ཙམ་གྱིས་ཉོན་མོངས་ཀྱི་རྗེ་བོ་འགྱེལ། ལས་ངན་གྱི་གྲུ་འཇིག །གཉེན་པོའི་ཐང་བདེ་བ་ལ་སླེབས་པས། དེས་ན་ཕུགས་ནོར་འདི་དག་ཡོད་ན། ཚེ་འདིའི་བདེ་བ་དང་ཚེ་ཕྱི་མའི་བདེ་བ་ཐམས་ཅད་དཀའ་ཚེགས་མེད་པར་མྱུར་དུ་འགྲུབ་པར་འགྱུར་རོ། །སྨྲས་པ། ཐུབ་པའི་དབང་པོ་དྲིན་ཅན་བླ་མ་སོགས། །དངོས་བརྒྱུད་བླ་མ་རྣམས་ལ་གསོལ་བ་འདེབས། །དམ་པ་གོང་མའི་རྣམ་ཐར་ཇི་བཞིན་དུ། །ཚེ་འདི་བློ་ཡིས་ཐོངས་པར་བྱིན་གྱིས་རློབས། །མཉམ་མེད་ཟས་གཙང་སྲས་པོ་དེ་ཉིད་ཀྱིས། །ན་རྒ་འཆི་བ་གཟིགས་པས་ཐུགས་སྐྱོ་ནས། །རྒྱལ་སྲིད་སྤངས་ནས་ནེ་རཉྫ་ནའི་འགྲམ། །ལོ་དྲུག་དཀའ་བ་སྤྱད་མཐར་རྫོགས་སངས་རྒྱས། །དེ་བཞིན་དམ་པ་གོང་མ་ཐམས་ཅད་ཀྱིས། །མི་རྟག་འཆི་བ་བསམ་པས་ཐུགས་སྐྱོ་ནས། །ཚེ་འདི་བློས་བཏང་དབེན་པར་ཉམས་ལེན་མཛད། །ཚེ་གཅིག་སངས་རྒྱས་ཐོབ་པའི་རྣམ་ཐར་བཞིན། །རང་ཡང་ནམ་འཆི་ཆ་མེད་ཚུལ་བསམས་ནས། །དམ་ཆོས་རྣམ་དག་འོང་དུ་མི་སྟེར་བའི། །ཕ་ཡུལ་ཞིང་ཁང་ཉེ་འབྲེལ་ཟས་ནོར་སོགས། །ཚེ་འདིའི་བྱ་བ་བློ་ཡིས་ཅིས་མི་གཏོང་། །ཆོས་གོས་གསུམ་དང་ལྷུང་བཟེད་ལ་སོགས་པ། །རང་ཉིད་འཚོ་བའི་ཡོ་བྱད་མ་གཏོགས་པ། །གསེར་དང་དབྱིག་སོགས་ལྷག་པའི་ཡོ་བྱད་ནི། །རང་གི་དོན་དུ་ཏིལ་ཙམ་མི་འཆང་ངོ་། །བདག་ལ་ངེས་པར་འོང་བ་འཆི་བ་ཡིན། །དེ་ཚེ་ནོར་དང་འཁོར་སོགས་ཀྱིས་མི་ཕན། །དེ་དང་བྲལ་བས་ལྷག་པར་སྡུག་བསྔལ་འགྱུར། །དེ་ལྟར་བསམས་ནས་ཚེ་འདིའི་ཆེ་ཐབས་སྤངས། །བློ་ཕུགས་ཆོས་གཏད་ཆོས་ཕུགས་སྤྲང་ལ་གཏད། །སྤྲང་ཕུགས་ཤི་གཏད་ཤི་ཕུགས་བྲག་ལ་གཏད། །ཐེབས་མེད་རྡོ་རྗེ་སྔོན་དུ་ལེགས་པར་བཏང་། ཁྲེལ་མེད་རྡོ་རྗེ་ངེས་པར་རྗེས་ལ་འཇོག །ཡེ་ཤེས་རྡོ་རྗེ་རང་དང་འགྲོགས་པར་བྱ། །མི་ཡི་ཁྱུ་ནས་ཅི་བུད་ཅི་ཐོན་བྱ། །དམན་པའི་ས་བཟུང་ཧྲུལ་པོའི་གོས་གྱོན་ཏེ། ཁྱི་གྲལ་སྙེགས་ནས་ལྷ་གྲལ་ཐོབ་པར་བྱ། །མདོར་ན་མི་རྟག་འཆི་བ་མྱུར་དུ་འོང་། །ད་ནི་ཚེ་བློས་གཏོང་བའི་དུས་ལ་བབས། །བླ་མའི་ཐུགས་རྗེ་རང་གི་དགེ་བའི་མཐུས། །ཚེ་འདིའི་བྱ་བ་བློ་ཡིས་ཐོང་བར་ཤོག །ཅེས་ཚིག་ངག་གིས་བཏོན་ནས་དོན་ཡིད་ལ་བསམ་ན་ཚེ་འདི་བློ་ཡིས་མྱུར་དུ་ཐོང་བར་འགྱུར་རོ། །ཞེས་སྨྲས་པའོ།།
༈ །།ཡང་བློ་ཁ་ཆོས་ལ་ཕྱོགས་པའི་སྐལ་ལྡན་གྱི་སློབ་བུ་བསོད་ནམས་སྟོབས་ཆེན། ངག་དབང་ཆོས་འགྲུབ་གཉིས་ཀྱིས། འདི་ཕྱིའི་གཏན་གྱི་༧སྐྱབས་གནས་རིན་པོ་ཆེ་ལགས། མདོ་རྒྱུད་མན་ངག་ཐམས་ཅད་ནས་ཡོན་ཏན་ཀུན་གྱི་གཞིར་གྱུར་མཚན་ལྡན་རྩ་བའི་བླ་མ་ཚུལ་བཞིན་བསྟེན་པ་གལ་ཆེ་ཚུལ་ཡང་དང་ཡང་དུ་གསུངས་འདུག་ན་ཡང་། བདག་ཅག་གཉིས་བློ་རྨོངས་པས་བསྟེན་ཚུལ་མི་ཤེས་པར་འདུག་པས། བླ་མ་ཚུལ་བཞིན་བསྟེན་ཚུལ་ཞིག་གསུང་དུ་གསོལ་ཞེས་ཞུ་དོན་ཚིགས་སུ་བཅད་ནས་ཕུལ་བ། ངོ་མཚར་སྐྱེ་མཆོག་རིན་པོ་ཆེ། །ཡ་མཚན་སྤྲུལ་པའི་རྣལ་འབྱོར་པ། །ཉམ་ཐག་སྐྱོང་བའི་དྲིན་ཅན་མ། །འཕོངས་ལ་གང་འདོད་སྟེར་བའི་ཕ། །ཐར་པའི་ལམ་སྟོན་ས་མཁན་མཆོག །ལེགས་ཉེས་བླང་དོར་སྟོན་པའི་མིག །ངན་སོང་འཇིགས་ལས་སྒྲོལ་བའི་དཔོན། །ཉོན་མོངས་ནད་སེལ་སྨན་གྱི་བླ། །ཀུན་ལ་ཕན་པའི་ཉི་མ་མཆོག །དགོས་འདོད་སྩོལ་བའི་ཡིད་བཞིན་ནོར། །ཆོས་ཀྱི་སྒྲ་འབྱིན་ལྷ་ཡི་རྔ། །ཅི་འདོད་འབྱུང་བའི་བུམ་པ་བཟང་། །ཤིན་ཏུ་རྙེད་དཀའ་ཨུ་དུམ་ཝར། །མཇལ་བ་དོན་ལྡན་སངས་རྒྱས་དངོས། །མཚན་ལྡན་བླ་མ་རིན་པོ་ཆེ། །མཚན་སྙན་ཚོགས་དྲུག་རང་གྲོལ་རྗེ། །མདོ་རྒྱུད་མན་ངག་ཐམས་ཅད་ནས། །ཡོན་ཏན་གཞིར་གྱུར་དྲིན་ཅན་རྗེ། །ཚུལ་བཞིན་བསྟེན་པ་གལ་ཆེ་ཞེས། །ཡང་ནས་ཡང་དུ་གསུངས་པ་གོ །གོ་རུང་བསྟེན་ཚུལ་མི་ཤེས་གདའ། །དགེ་བའི་བཤེས་གཉེན་བསྟེན་ཚུལ་གྱི། །ཞལ་གདམས་ཉུང་ལ་འདུས་པ་ཞིག །སྩོལ་ཅེས་ཐལ་སྦྱར་གསོལ་བ་འདེབས། །དེང་ནས་བཟུང་སྟེ་ཚེ་རབས་ཀུན། །དགེ་བའི་བཤེས་གཉེན་ཚུལ་བཞིན་བསྟེན། །གསུང་གི་བདུད་རྩི་ངོམས་མེད་མྱང་། །སྨིན་ཅིང་གྲོལ་བའི་སྐྱབས་འཇུག་ཞུ། །དག་དང་མ་དག་རབ་འབྱམས་ཞིང་། །གང་དུ་བསྐལ་བརྒྱར་བཙལ་གྱུར་ཀྱང་། ཁྱོད་ལས་ལྷག་པའི་དགེ་བའི་བཤེས། །རྙེད་པར་དཀའ་བ་བདག་གིས་གོ །ད་ནི་འདིའི་མཚོན་དགེ་ཚོགས་ཀྱང་། ཁྱེད་ཀྱིས་རྗེས་སུ་འཛིན་ཕྱིར་བསྔོ། །དེང་ནས་བཟུང་སྟེ་བྱང་ཆུབ་བར། །མགོན་པོ་ཁྱོད་དང་མི་འབྲལ་ཤོག །ཅེས་ཕུལ་བའི་ལན་དུ། འོ་ན་མདོ་སྡེ་སྡོང་པོ་བཀོད་པ་ལས། སེམས་དགུས་དགེ་བའི་བཤེས་གཉེན་ལ་བསྙེན་བཀུར་བར་གསུངས་པ་ནི། བསྟེན་ཚུལ་ཐམས་ཅད་ཀྱི་གནད་བསྡུས་པ་ཡིན་པས། དེ་ལ་དང་པོ་བུ་མཛངས་པ་ལྟ་བུའི་སེམས་ནི། དཔེར་ན་བུ་མཛངས་པ་དེས། བྱ་བ་རང་དབང་དུ་མི་འཇུག་གི །ཕའི་ངོར་ལྟ་ཞིང་དེའི་དབང་དུ་བཏང་ནས་ངག་བཞིན་བྱེད་པ་ལྟར། རང་དབང་དོར་ནས་རང་ཉིད་བླ་མའི་དབང་དུ་བཏང་ནས། རྟག་ཏུ་དགེ་བའི་བཤེས་གཉེན་གྱི་ངོར་ལྟ་ཞིང་། གསུང་བཞིན་བྱེད་པའོ། །གཉིས་པ་རྡོ་རྗེ་ལྟ་བུའི་སེམས་ནི། དཔེར་ན་མི་ཆོད་པ། མི་ཤིག་པ། བདེན་པ། སྲ་བ། བརྟན་པ། ཐོགས་པ་མེད་པ། མི་ཕམ་པ་སྟེ། ཁྱད་ཆོས་བདུན་དང་ལྡན་པའི་རྡོ་རྗེ་ལྟར། བདུད་དང་སྡིག་གྲོགས་སོགས་ཀྱིས་བླ་མ་དང་སློབ་མ་གཉིས་ཀའི་བར་དུ་འབྱེད་པའི་དབྱེན་དང་རྫུན་ཚིག་ཇི་ལྟར་སྨྲས་ཀྱང་ནམ་ཡང་མི་ཕྱེད་པར་བྱེད་པའོ། །གསུམ་པ་ས་ལྟ་བུའི་སེམས་ནི། དཔེར་ན་ས་གཞི་འདིའི་སྟེང་དུ་ཅི་བཞག་ཀྱང་འཁུར་བ་ལྟར། བླ་མས་བྱ་བ་ལས་དོན་གྱི་ཁུར་གང་བསྐུར་ཀྱང་སྐྱོ་ངལ་མེད་པར་ཐམས་ཅད་འཁུར་བའོ། །བཞི་པ་ཁོར་ཡུག་གི་རི་ལྟ་བུའི་སེམས་ནི། དཔེར་ན་ཁོར་ཡུག་གི་རི་བོ་ཆེན་པོ་སུ་གང་གིས་སྒུལ་མི་ནུས་པ་ལྟར། བླ་མ་བསྟེན་ནས་ཆོས་བྱེད་དུས། ལྟོགས་སྐོམ་སོགས་མི་འདོད་པའི་སྡུག་བསྔལ་ཅི་བྱུང་ཡང་དེ་ཀུན་གྱིས་སྒུལ་མི་ནུས་པར་བྱེད་པའོ། །ལྔ་པ་འཇིག་རྟེན་པའི་བྲན་ལྟ་བུའི་སེམས་ནི། དཔེར་ན་རྒྱལ་པོའི་བྲན་གྱིས་ངན་ལས་ཅི་བྱེད་དགོས་ཀྱང་སྒྲུབ་པ་ལྟར། བླ་མས་བཅོལ་བའི་ངན་ལས་ཐམས་ཅད་ཉམས་སུ་ལེན་པ་ལ་ཡིད་མི་འཁྲུག་པར་བྱེད་པའོ། །དྲུག་པ་ཕྱག་བདར་པ་ལྟ་བུའི་སེམས་ནི། དཔེར་ན་ཕྱག་དར་བྱེད་པའི་བྲན་གཡོག་ལ་ཆེ་བའི་ང་རྒྱལ་མེད་པ་ལྟར། བླ་མ་ལས་ང་ཆེ་སྙམ་པའི་ང་རྒྱལ་ཐམས་ཅད་སྤངས་ནས་བླ་མ་ལས་རང་དམའ་བར་འཛིན་པའོ། །བདུན་པ་ཐག་པ་ལྟ་བུའི་སེམས་ནི། དཔེར་ན་ཐག་པའི་ནང་དུ་གང་བཞག་ཀྱང་འཛིན་པ་ལྟར། བླ་མའི་བྱ་བ་ཤིན་ཏུ་བྱ་དཀའ་བའི་ཁུར་ལྕི་བ་རྣམས་ཀྱང་སྤྲོ་བཞིན་འཛིན་པར་བྱེད་པའོ། །བརྒྱད་པ་ཁྱི་ལྟ་བུའི་སེམས་ནི། དཔེར་ན་སྒོ་ཁྱི་ལ་ཁྱིམ་བདག་གིས་ཅི་ལྟར་སྨྲས་ཀྱང་མི་ཁྲོ་བ་ལྟར། བླ་མས་བརྙས་སྨོད་ཁྱད་གསོད་གཤེ་ཞིང་མཚང་འབྲུ་སོགས་ཅི་ལྟར་གསུངས་ཀྱང་དེ་ལ་ནམ་ཡང་མི་ཁྲོ་བར་བྱེད་པའོ། །དགུ་པ་གྲུ་ལྟ་བུའི་སེམས་ནི། དཔེར་ན་གྲུ་ཆེན་པོ་དེ་ཆུ་ཡི་ཁར་ཕར་ཚུར་གང་དུ་བརྒྱ་སྟོང་འགྲོ་དགོས་ཀྱང་སྐྱོ་བ་མེད་པ་ལྟར། བླ་མའི་བྱ་བ་ལ་ཇི་ཙམ་ཞུགས་ཀྱང་། འགྲོ་ཞིང་འོང་བས་མི་སྐྱོ་བར་བྱེད་པའོ། །དེ་ལྟ་བུའི་སེམས་དགུའི་སྒོ་ནས་དགེ་བའི་བཤེས་གཉེན་ལ་བསྙེན་བཀུར་བྱས་ན། ཆེད་དུ་གཉེར་ནས་མ་བསྒྲུབས་ཀྱང་ཡོན་ཏན་མང་པོ་ངམ་ངམ་ཤུགས་ཀྱིས་རྒྱུད་ལ་སྐྱེ་ཞིང་། བསོད་ནམས་ཀྱི་ཚོགས་རྒྱ་ཆེན་པོ་རྫོགས་ནས། མྱུར་དུ་མངོན་པར་རྫོགས་པར་སངས་རྒྱས་པར་འགྱུར་རོ། །སྨྲས་པ། སངས་རྒྱས་ཀུན་ལས་ལྷག་པའི་དྲིན་ཅན་རྗེ། །རྩ་བའི་བླ་མ་རྣམས་ལ་གསོལ་བ་འདེབས། །ཚེ་རབས་ཀུན་ཏུ་མཚན་ལྡན་བླ་མ་རྗེ། །གུས་པ་ཆེན་པོས་བསྟེན་པར་བྱིན་གྱིས་རློབས། །ཡོན་ཏན་གཞིར་གྱུར་དྲིན་ཅན་བླ་མ་རྗེ། །ཚུལ་བཞིན་བསྟེན་པ་བདེ་ལེགས་རྩ་བ་རུ། །ཤེས་ནས་སྲོག་གི་ཕྱིར་ཡང་མི་སྤོང་བར། །རབ་ཏུ་གུས་པའི་སྒོ་ནས་བསྟེན་པར་བྱ། །མཚན་ལྡན་བླ་མའི་ངོར་བལྟ་དབང་དུ་བཏང་། །དགའ་བཞིན་བྱེད་པ་མཛངས་པའི་བུ་ལྟར་བྱ། །བདུད་དང་སྡིག་གྲོགས་སོགས་ཀྱིས་དབྱེན་བྱས་རུང་། །ནམ་ཡང་མི་ཕྱེད་རྡོ་རྗེ་ལྟ་བུར་བྱ། །བླ་མས་བྱ་བ་ལས་དོན་ཁུར་བསྐུར་ཀྱང་། །ཐམས་ཅད་འཁུར་བ་ས་གཞི་ལྟ་བུར་བྱ། །བླ་མ་བསྟེན་དུས་སྡུག་བསྔལ་ཅི་བྱུང་ཡང་། །སྒུལ་མི་ནུས་པ་རི་བོ་ལྟ་བུར་བྱ། །ངན་ལས་ཐམས་ཅད་ཉམས་སུ་ལེན་དགོས་ཀྱང་། །ཡིད་མི་འཁྲུག་པ་རྒྱལ་པོའི་བྲན་ལྟར་བྱ། །ང་རྒྱལ་སྤངས་ནས་བླ་མ་རྣམས་ལས་རང་། །དམའ་ས་འཛིན་པ་ཕྱག་དར་ལྟ་བུར་བྱ། །བླ་མའི་སྐུ་དོན་བྱ་དཀའི་ཁུར་ལྕི་བ། །སྤྲོ་བཞིན་འཛིན་པ་ཐག་པ་ལྟ་བུར་བྱ། །བླ་མས་བརྙས་ཤིང་གཤེ་ལ་མཚང་བྲུས་ཀྱང་། །དེ་ལ་ཁྲོ་བ་མེད་པ་ཁྱི་ལྟར་བྱ། །བླ་མའི་དོན་དུ་འགྲོ་ཞིང་འོང་བ་ལ། །ནམ་ཡང་སྐྱོ་བ་མེད་པ་གྲུ་ལྟར་བྱ། །དཔལ་ལྡན་རྩ་བའི་བླ་མ་རིན་པོ་ཆེ། །བདག་གིས་དེ་ལྟར་ནུས་པར་བྱིན་གྱིས་རློབས། །དེང་ནས་བཟུང་སྟེ་ཚེ་རབས་ཐམས་ཅད་དུ། །དགེ་བའི་བཤེས་གཉེན་དེ་ལྟར་བསྟེན་པར་ཤོག །ཅེས་པའི་ཚིག་ངག་ཏུ་བཏོན་ནས་དོན་ཡིད་ལ་བསམ་ན་སྐྱེ་བ་ནས་ཚེ་རབས་ཐམས་ཅད་དུ་དགེ་བའི་བཤེས་གཉེན་ཚུལ་བཞིན་བསྟེན་ནུས་པའི་སྐལ་པ་དང་ལྡན་པར་འགྱུར་རོ།།
༈ །།ཡང་ཚེ་འདིའི་སྣང་ཤེས་དོར་ནས་ཕྱི་མ་དོན་དུ་གཉེར་བའི་སློབ་བུ་བློ་བཟང་ཚུལ་ཁྲིམས་ཀྱིས། ཁོ་བོ་ལ་འཇམ་མགོན་བླ་མ་ཙོང་ཁ་པ་ཆེན་པོས་མཛད་པའི་ས་གསུམ་འགྲོ་བ་ཡོངས་ཀྱི་མ་རིག་པའི་མུན་པ་སེལ་བའི་བསྟན་པའི་སྒྲོན་མེ་ཆེན་པོ་བྱང་ཆུབ་ལམ་རིམ་ཆེན་མོའི་ནང་ལྟར། དལ་བ་བརྒྱད་དང་འབྱོར་པ་བཅུ། དལ་འབྱོར་དོན་ཆེ་བ་རྒྱུ་དང་དཔེ་དང་གྲངས་ཀྱི་སྒོ་ནས་རྙེད་དཀའ་བའི་ཚུལ་རྣམས་ཉུང་ལ་འདུས་པ་ཞིག་གསུང་དུ་གསོལ། ཞེས་ཞུ་དོན་ཚིགས་སུ་བཅད་ནས་ཕུལ་བ། འཆད་པས་གདུལ་བྱའི་རྒྱུད་ལ་ཕན། །རྩོད་པས་ཕ་རོལ་རྒོལ་བ་འཇོམས། །རྩོམ་པས་རྒྱལ་བསྟན་ཉིན་མོར་བྱེད། །འཆད་རྩོད་རྩོམ་ལ་ཐོགས་པ་མེད། །སྙིགས་དུས་མཁས་པ་ཡོངས་ཀྱི་མཆོག །སྐྱེ་དགུའི་ཕྱག་དང་མཆོད་པའི་ཞིང་། །འགྲོ་བ་ཡོངས་ཀྱི་དགེ་བའི་བཤེས། །འབྲེལ་ཚད་དོན་ལྡན་རྣལ་འབྱོར་པ། ཁྱེད་ཀྱིས་བརྩེ་བས་བདག་ལ་དགོངས། །ཚེ་སྟོད་ཚེ་འདིའི་དབང་དུ་སོང་། །དལ་འབྱོར་མི་ལུས་རིན་པོ་ཆེ། །དོན་མེད་ཆུད་ཟོས་བྱས་པ་ལ། །སྐྱོ་ནས་དལ་འབྱོར་མི་ལུས་ལ། །ཆོས་ཀྱིས་སྙིང་པོ་བླང་ན་སྙམ། །མ་ནོར་ཐར་པའི་ལམ་སྟོན་པའི། །རྗེ་བཙུན་ཁྱེད་ཀྱི་སྤྱན་སྔར་འོངས། །ད་ནི་བླ་མ་རིན་པོ་ཆེ། །བྱང་ཆུབ་ལམ་རིམ་ཆེན་མོ་ལྟར། །དལ་བ་བརྒྱད་དང་འབྱོར་པ་བཅུ། །ཚང་བའི་མི་ལུས་རིན་པོ་ཆེ། །ཐོབ་པ་དོན་ཆེ་རྙེད་དཀའ་བ། །བསམས་ནས་སྙིང་པོ་ལེན་དགོས་ཚུལ། །ཤིན་ཏུ་ཉུང་འདུས་ཁ་གསལ་ཞིག །བརྩེ་བས་བདག་ལ་གསུང་དུ་གསོལ། །རྗེ་བཙུན་མཉན་པ་ཁྱེད་དང་འགྲོགས། །དལ་འབྱོར་མི་ལུས་གྲུ་བོ་ཆེར། །བརྟེན་ནས་རང་སེམས་ཉམ་ཐག་མགྲོན། །འཁོར་བའི་དུག་ཆུ་རབ་མེད་ལ། །བརྒལ་ནས་སྐྱེ་རྒ་ན་འཆི་སོགས། །སྡུག་བསྔལ་མིང་ཙམ་མ་མཆིས་པའི། །གཏན་བདེ་ཐར་པའི་གྲོང་ཁྱེར་དུ། །དཀའ་ཚེགས་མེད་པར་སླེབ་པར་ཤོག །ཅེས་ཟེར་བའི་ལན་དུ། འོ་དེ་ཡིན་ན། མི་ཁོམ་པ་བརྒྱད་དང་བྲལ་བ་ལ་དལ་བ་བརྒྱད་ཟེར། མི་ཁོམ་པ་བརྒྱད་ནི། དམྱལ་བ་དང་གཅིག །ཡི་དྭགས་དང་གཉིས། དུད་འགྲོ་དང་གསུམ། ལྷ་ཚེ་རིང་པོ་དང་བཞི། ལོག་ལྟ་ཅན་དང་ལྔ། ཡུལ་མཐའ་འཁོབ་ཀླ་ཀློ་དང་དྲུག །གླེན་ལྐུགས་སོགས་དབང་པོ་མ་ཚང་བ་དང་བདུན། སངས་རྒྱས་འབྱུང་བ་མེད་པས་རྒྱལ་བའི་བཀའ་མེད་པ་དང་བརྒྱད་དོ། །དེ་བརྒྱད་དུ་སྐྱེས་ན་དགེ་བ་བྱ་བའི་དལ་བ་མེད་པས་ན། མི་ཁོམ་བརྒྱད་ཅེས་བྱའོ། །འོ་སྐོལ་རྣམས་དེ་བརྒྱད་དང་བྲལ་ནས་དགེ་བའི་ལས་བྱ་བའི་དལ་བ་ཡོད་པས་ན། དལ་བ་བརྒྱད་ཅེས་བྱའོ། །འབྱོར་པ་བཅུ་ནི། མི་ལུས་ཐོབ་པ་དང་གཅིག །འཁོར་རྣམ་བཞི་རྒྱུ་བའི་ཡུལ་དབུས་སུ་སྐྱེས་པ་དང་གཉིས། མིག་རྣ་བ་སོགས་དབང་པོ་ཚང་བ་དང་གསུམ། མཚམས་མེད་པའི་ལས་མ་བྱས་པའམ་བྱེད་དུ་མ་བཅུག་པས་ན་ལས་མཐའ་མ་ལོག་པ་དང་བཞི། ཕན་བདེའི་འབྱུང་གནས་འདུལ་བ་སོགས་དམ་པའི་ཆོས་ལ་དད་པ་དང་ལྔ་པོ་དེ་རང་རྒྱུད་ཀྱིས་བསྡུས་ཤིང་ཆོས་སྒྲུབ་པའི་མཐུན་རྐྱེན་ཡིན་པས་རང་གི་འབྱོར་པ་ཞེས་བྱའོ། །སངས་རྒྱས་བྱོན་པ་དང་གཅིག །དམ་པའི་ཆོས་བསྟན་པ་དང་གཉིས། བསྟན་པ་གནས་པ་དང་གསུམ། བསྟན་པ་དེའི་རྗེས་འཇུག་མང་པོ་ཡོད་པ་དང་བཞི། དེས་ཀྱང་གཞན་ཕྱིར་སྙིང་ནས་བརྩེ་བས་ཆོས་སྟོན་ཅིང་སྦྱིན་བདག་རྣམས་ཀྱིས་ཟས་གོས་སོགས་སྟེར་བ་དང་ལྔའོ། །དེ་ལྔ་ནི་གཞན་རྒྱུད་ལ་ཡོད་ཅིང་རང་གིས་ཆོས་སྒྲུབ་པའི་མཐུན་རྐྱེན་ཡིན་པས་གཞན་འབྱོར་ཞེས་བྱའོ། །དལ་འབྱོར་དོན་ཆེ་ཚུལ་ནི། དཔེར་ན་ཡིད་བཞིན་ནོར་བུ་ལ་ཟས་གོས་སོགས་ཐུན་མོང་གི་དགོས་འདོད་འབྱུང་ཀྱང་མཆོག་གི་དངོས་གྲུབ་མི་འབྱུང་ལ། དལ་འབྱོར་གྱི་མི་ལུས་རིན་པོ་ཆེ་ལ་བརྟེན་ནས་ཆོས་བྱས་ན་མཆོག་ཐུན་མོང་གཉིས་ཀྱི་དངོས་གྲུབ་ཐོབ་པས་ཡིད་བཞིན་ནོར་བུ་ལས་ལྷག་པས་ན། དལ་འབྱོར་གྱི་མི་ལུས་རིན་པོ་ཆེ་ཐོབ་པ་དོན་ཆེ་བའོ། །ད་རེས་ཙམ་མ་གཏོགས་ཕྱིས་འདི་ལྟ་བུའི་རྟེན་མི་ཁོམ་པའི་གནས་རྣམས་སུ་བསྐལ་པ་བརྒྱད་ཁྲིར་བཙལ་ཀྱང་རྙེད་དཀའ་སྟེ། དེ་ཡི་རྒྱུ་མཚན་ནི། རྒྱུ་ཡི་སྒོ་ནས་རྙེད་དཀའ་ཚུལ་ནི། ཚུལ་ཁྲིམས་ཀྱིས་གཞི་བཟུང་། སྦྱིན་སོགས་ཀྱིས་གྲོགས་བྱས། སྨོན་ལམ་དྲི་མ་མེད་པས་མཚམས་སྦྱོར་དགོས་པས་རྙེད་དཀའ། དཔེ་ཡི་སྒོ་ནས་རྙེད་དཀའ་ཚུལ་ནི། རྒྱ་མཚོ་ཆེར་གཡེངས་གཉའ་ཤིང་གི་བུ་གར་རུས་སྦལ་གྱི་མགྲིན་པ་ཆུད་དཀའ་བ་ལྟར་མི་ཉིད་ཐོབ་པར་དཀའ་ཞེས་སངས་རྒྱས་བཅོམ་ལྡན་འདས་ཀྱིས་གསུངས། གཞན་ཡང་གྱང་ལོགས་ལ་སྲན་མ་གཏོར་ན་ས་ལ་ལྷུང་བ་རྣམས་མི་ཁོམ་པའི་གནས་སུ་སྐྱེས་པའི་ཚོད་དང་། རེ་རེ་ཙམ་ཆགས་པ་དལ་འབྱོར་མི་ལུས་ཀྱི་ཚོད་ཙམ་ཡིན་པས་རྙེད་དཀའ། གྲངས་ཀྱི་སྒོ་ནས་རྙེད་དཀའ་ཚུལ་ནི། དམྱལ་བ་ནི་ས་ཆེན་པོའི་རྡུལ་ཙམ། ཡི་དྭགས་ནི་བྱེ་མའི་གྲངས་ཙམ། དུད་འགྲོ་ནི་ཆང་གི་སྦང་མ་ཙམ། ལྷ་དང་ལྷ་མིན་ནི་ཁ་བ་བུ་ཡུག་ཙམ། དལ་འབྱོར་ཚང་བའི་མི་ལུས་ནི་སེན་མོའི་སྟེང་དུ་བླངས་པའི་རྡུལ་བཞིན་དུ་ཤིན་ཏུ་ཉུང་བས་རྙེད་དཀའ། དེ་ལྟར་རྙེད་དཀའ་ཞིང་རྙེད་ན་དོན་ཆེ་བའི་དལ་འབྱོར་གྱི་མི་ལུས་རིན་པོ་ཆེ་ཐོབ་པ་འདི་དོན་ལྡན་ཞིག་བྱའོ་སྙམ་དུ་བསམ་པར་བྱའོ། །སླར་ཡང་ཚིགས་སུ་བཅད་ནས་སྨྲས་པ། དྲིན་ཅན་རྩ་བའི་བླ་མར་གསོལ་བ་འདེབས། །དལ་འབྱོར་རྙེད་དཀའ་དྲན་པར་བྱིན་གྱིས་རློབས། །དམྱལ་བ་ཡི་དྭགས་དུད་འགྲོ་ཚེ་རིང་ལྷ། །ལོག་ལྟ་ཅན་དང་མཐའ་འཁོབ་ཀླ་ཀློ་དང་། །རྒྱལ་བའི་བཀའ་མེད་པ་དང་གླེན་ལྐུགས་སྟེ། །མི་ཁོམ་བརྒྱད་དང་བྲལ་བ་དལ་བ་བརྒྱད། །མི་ལུས་ཐོབ་དང་དགེ་སློང་ཕ་ལ་སོགས། །འཁོར་ཡང་རྣམ་བཞི་རྒྱུ་བའི་ཡུལ་དབུས་སྐྱེས། །དབང་པོ་སྒོ་ལྔ་ཚང་ཞིང་འདུལ་བ་སོགས། །ཕན་བདེའི་འབྱུང་གནས་དམ་པའི་ཆོས་ལ་དད། །མཚམས་མེད་མ་བྱས་བྱེད་དུ་མ་བཅུག་པས། །ལས་མཐའ་མ་ལོག་པ་སྟེ་རང་འབྱོར་ལྔ། །སངས་རྒྱས་བྱོན་དང་དེ་ཡིས་དམ་ཆོས་བསྟན། །བསྟན་པ་གནས་དང་དེ་ཡི་རྗེས་འཇུག་མང་། །དེས་ཀྱང་བརྩེ་བས་ཆོས་སྟོན་ཡོན་བདག་གིས། །མཐུན་རྐྱེན་སྦྱོར་བ་རྣམས་ནི་གཞན་འབྱོར་ལྔ། །དེ་འདྲའི་དལ་འབྱོར་མི་ལུས་རིན་ཆེན་ལ། །བརྟེན་ནས་དམ་པའི་ལྷ་ཆོས་ཉམས་བླངས་ན། །མཆོག་དང་ཐུན་མོང་དངོས་གྲུབ་མ་ལུས་ཐོབ། །ཡིད་བཞིན་ནོར་ལས་ལྷག་པས་དོན་རེ་ཆེ། །ད་རེས་མ་གཏོགས་ཕྱིས་ནས་རྙེད་པར་དཀའ། །ཚུལ་ཁྲིམས་གཞི་བཟུང་སྦྱིན་སོགས་གྲོགས་བྱས་ཏེ། །སྨོན་ལམ་མཚམས་སྦྱོར་བྱས་ནས་ཐོབ་དགོས་པས། །རྒྱུ་ཡི་སྒོ་ནས་བསམས་ཀྱང་རྙེད་པར་དཀའ། །རྒྱ་མཚོ་ཆེར་གཡེང་གཉའ་ཤིང་བུ་ག་རུ། །རུས་སྦལ་ལོང་བའི་མགྲིན་པ་ཆུད་དཀའ་ལྟར། །མི་ལུས་རྙེད་པར་དཀའ་ཞེས་རྒྱལ་བས་གསུངས། །དཔེ་ཡི་སྒོ་ནས་བསམས་ཀྱང་རྙེད་པར་དཀའ། །སེམས་ཅན་གཞན་གྱི་གྲངས་ལ་བསམ་ཙ་ན། །ས་ཡི་རྡུལ་བཞིན་ཤིན་ཏུ་གྲངས་མང་ཞིང་། །མི་ལུས་སེན་མོའི་སྟེང་གི་རྡུལ་བཞིན་ཉུང་། །གྲངས་ཀྱི་སྒོ་ནས་བསམས་ཀྱང་རྙེད་པར་དཀའ། །དེ་ལྟར་རྙེད་དཀའ་དོན་ཆེའི་མི་ཡི་ལུས། །ཐོབ་དུས་ཆོས་ཀྱི་སྙིང་པོ་ལོན་པ་དགོས། །མདོར་ན་དལ་འབྱོར་དོན་ཆེ་རྙེད་པར་དཀའ། །ད་ནི་ལྷ་ཆོས་བྱེད་པའི་དུས་ལ་བབས། །དཔལ་ལྡན་རྩ་བའི་བླ་མ་རིན་པོ་ཆེ། །དལ་འབྱོར་དོན་ལྡན་ནུས་པར་བྱིན་གྱིས་རློབས། །ཞེས་ཚིག་ལེགས་པར་བཏོན་ནས་དོན་ལ་ཚུལ་བཞིན་བསམ་ན་དལ་འབྱོར་གྱི་རྟེན་ལ་དམ་པའི་ཆོས་ཀྱིས་སྙིང་པོ་ལེན་འདོད་ཀྱི་བློ་ངམ་ངམ་ཤུགས་ཀྱིས་སྐྱེ་བར་འགྱུར་རོ། །ཞེས་སྨྲས་སོ།།
༈ །།ཡང་ཡོན་ཏན་ཀུན་གྱི་གཞི་རྟེན་ཚུལ་ཁྲིམས་ཀྱི་བསླབ་པ་རིན་པོ་ཆེ་ལ་གཅེས་སྤྲས་སུ་མཛད་པའི་སྐལ་ལྡན་གྱི་སློབ་བུ་སྦྱིན་པ་ནོར་བུས། ཁོ་བོ་ལ་སྐལ་བཟང་ཐར་པར་བགྲོད་པའི་འཇུག་ངོགས་བླ་ན་མེད་པ། བྱང་ཆུབ་ལམ་རིམ་ཆེན་མོའི་ནང་ལྟར། འཆི་བ་མི་རྟག་པ། རྩ་བ་གསུམ། རྒྱུ་མཚན་དགུ། ཐག་བཅད་པ་གསུམ་གྱི་སྒོ་ནས། བསམ་ཚུལ་ཉུང་ལ་འདུས་པ་ཞིག་དགོས་ཞེས་ཞུ་དོན་ཚིགས་སུ་བཅད་ནས་ཕུལ་བ། དུས་གསུམ་སངས་རྒྱས་འདུས་པའི་སྐུ། །དམ་པའི་ཆོས་ཀུན་སྒྲོག་པའི་གསུང་། །མཁྱེན་བརྩེ་དཔག་པར་དཀའ་བའི་ཐུགས། །བླ་མའི་སྐུ་གསུང་ཐུགས་ལ་འདུད། །མི་རྟག་འཆི་བ་དྲན་དང་གཅིག །ཚེ་འདི་བློ་ཡིས་ཐོངས་དང་གཉིས། །དམ་པའི་ལྷ་ཆོས་བྱེད་དང་གསུམ། །འདི་གསུམ་མཉམ་དུ་འོང་གསུངས་ཀྱང་། །བདག་ནི་རྟག་འཛིན་ཆེ་དང་གཅིག །ཚེ་འདིར་ཤི་སྦར་འཐམས་དང་གཉིས། །འཇིག་རྟེན་མི་ཆོས་བྱེད་དང་གསུམ། །འདི་གསུམ་མགོ་མཉམ་ཡོང་ཞིང་གདའ། །རྟག་པར་མི་གཞན་འཆི་བ་མཐོང་། །རྟག་ཏུ་ཁྱེད་དང་གསུང་རབ་ནས། །རྟག་པའི་ཆོས་མེད་མང་གསུངས་ཀྱང་། །རྟག་འཛིན་ཆེ་བའི་བུ་ངན་ལ། །མཁྱེན་རབ་འཇམ་དཔལ་གཞོན་ནུ་དེ། །མི་ཡི་གར་གྱིས་རྣམ་རོལ་པ། ཁམས་གསུམ་ཆོས་ཀྱི་རྒྱལ་པོ་ཡིས། །མཛད་པའི་མཚུངས་མེད་ལེགས་བཤད་མཆོག །སྐལ་བཟང་ཐར་པ་བགྲོད་འདོད་པའི། །འཇུག་ངོགས་བླ་ན་མ་མཆིས་པ། །བྱང་ཆུབ་ལམ་རིམ་ཆེན་མོ་ལྟར། །རྩ་བ་གསུམ་དང་རྒྱུ་མཚན་དགུ །ཐག་བཅད་གསུམ་གྱི་སྒོ་ནས་ནི། །མི་རྟག་འཆི་བ་བསམ་པའི་ཚུལ། །ཤིན་ཏུ་ཁ་གསལ་ཉུང་འདུས་ཤིག །བདག་ལ་བརྩེ་བས་གསུང་དུ་གསོལ། །མཚན་ལྡན་བླ་མ་རིན་པོ་ཆེ། །འཆི་བ་དྲན་པར་བྱིན་གྱིས་རློབས། །རྟག་པར་མི་འཆི་སྙམ་པ་ཡི། །རྟག་འཛིན་གདོན་དང་བྲལ་གྱུར་ཅིག །དེང་ནས་བཟུང་སྟེ་བྱང་ཆུབ་བར། །མགོན་པོ་ཁྱོད་དང་མི་འབྲལ་ཞིང་། ཁྱོད་ཀྱི་གསུང་གི་བདུད་རྩི་མྱངས། །རྣམ་མཁྱེན་གོ་འཕང་མྱུར་ཐོབ་ཤོག །ཅེས་ཟེར་བའི་ལན་དུ། འོ་འཆི་བ་མི་རྟག་པ་བསྒོམ་ཚུལ་གྱི་རྩ་བ་གཅིག་ནི། ངེས་པར་འཆི་བ་བསམ་པ་ཡིན། དེའི་རྒྱུ་མཚན་བསམ་པ་ལ་གསུམ་སྟེ། དང་པོ་འཆི་བདག་ངེས་པར་འོང་ལ་རྐྱེན་གྱིས་བཟློག་ཏུ་མེད་པར་བསམ་པ་ནི། ལུས་ཅི་འདྲ་ཞིག་གི་སྐྱེ་བ་བླངས་ཀྱང་། འཆི་བདག་ངེས་པར་འོང་ལ། དེ་ཡང་རྫས་སྔགས་སྨན་དང་སྟོབས་དང་ནོར་སོགས་རྐྱེན་གང་གིས་ཀྱང་བཟློག་དུ་མེད་པས་ངེས་པར་ང་འཆི་སྙམ་དུ་བསམ། གཉིས་པ་ཚེ་ལ་སྣོན་པ་མེད་ཅིང་འབྲིད་བྱེད་བར་མ་ཆད་དུ་ཡོད་པར་བསམ་པ་ནི། ཟས་ནོར་སོགས་ཟད་སོང་ན་སླར་སྣོན་དུ་ཡོད་ཀྱང་། མི་ཚེ་ནི་དེ་ལྟར་མ་ཡིན་པར་སྣོན་པ་ཅུང་ཟད་མེད་པར་མ་ཟད། འབྲིད་བྱེད་བར་མ་ཆད་དུ་ཡོད་པས་ན་ངེས་པར་འཆི་སྙམ་དུ་བསམ། གསུམ་པ་གསོན་པའི་ཚེ་ལ་ཡང་ཆོས་བྱ་བའི་ལོང་མེད་པར་ངེས་པར་འཆི་བ་བསམ་པ་ནི། དེ་ཡང་ཡུན་ཐུང་ཚེ་ཡི་ཕྱེད་གཉིད་ལ་ཟད། ཕྱེད་ལ་ཆུང་དུས་ཆོས་མི་དྲན། རྒས་ནས་དྲན་ཀྱང་ཆོས་མི་ནུས། གཞོན་དུས་དགྲ་འདུལ་གཉེན་སྐྱོང་ཚོང་སོ་ནམ་བུན་བསྐྱེད་བཟའ་བཏུང་ལོང་གཏམ་རྣམ་གཡེང་གི་དབང་དུ་སོང་ནས་ཆོས་བྱ་ལོང་མེད་པར་ངེས་པར་འཆི་སྙམ་དུ་བསམ་མོ། །ཐག་བཅད་པ་གཅིག་ནི། འཆི་བའི་དགྲ་ནི་དགག་ཏུ་མེད་པར་ངེས་པར་འོང་ན། ཚེ་འདིའི་བསླུ་བྲིད་ལ་དགའ་བས་ཅི་ཞིག་བྱ། ཚེ་འདིའི་འཁྲི་བ་ཐམས་ཅད་བཅད་ནས་ཆོས་ཤིག་མ་བྱས་པའི་ཐབས་མི་འདུག་སྙམ་དུ་བསམ་སྟེ། ཆོས་བྱེད་དགོས་པ་ལ་ཐག་བཅད་ཅིང་ཞེ་དམ་མང་དུ་བྱ་བའོ། །ཡང་རྩ་བ་གཅིག་ནི་ནམ་འཆི་ངེས་པ་མེད་པ་བསམ་པ་ཡིན། དེའི་རྒྱུ་མཚན་བསམ་པ་ལ་གསུམ་སྟེ། དང་པོ་འཛམ་བུ་གླིང་པའི་ཚེ་ལ་ངེས་པ་མེད་པ་བསམ་པ་ནི། གླིང་གཞན་གྱི་ཚེ་ལ་ངེས་པ་ཡོད་ཀྱང་། ལྷོ་འཛམ་བུ་གླིང་གི་ཚེ་ལ་ངེས་པ་མེད་པས་ན་ནམ་འཆི་ངེས་པ་མེད་སྙམ་དུ་བསམ། གཉིས་པ་འཆི་རྐྱེན་མང་ཞིང་གསོན་རྐྱེན་ཉུང་བ་བསམ་པ་ནི། ཆར་རླུང་གསེབ་ཀྱི་མར་མེ་ལྟར། ནད་བཞི་བརྒྱ་རྩ་བཞི། གདོན་སྟོང་ཕྲག་བརྒྱད་ཅུ། འབྱུང་བཞིའི་གནོད་པ་སོགས་ཚེ་ལ་གནོད་པའི་རྐྱེན་མང་ཞིང་གསོན་རྐྱེན་ཉུང་བས་ན་ནམ་འཆི་ངེས་པ་མེད་སྙམ་དུ་བསམ། གསུམ་པ་ལུས་ཤིན་ཏུ་ཉམ་ཆུང་བས་ན་ནམ་འཆི་ངེས་པ་མེད་བསམ་པ་ནི། སྒྱུ་ལུས་ཆུ་ཡི་ཆུ་བུར་དང་འདྲ་བས་ཐ་ན་ཚེར་མ་ཟུག་པ་ཙམ་གྱི་རྐྱེན་ལ་བསྙད་བཏགས་ནས་ཀྱང་འཇིག་པར་འགྱུར་བས། རྐྱེན་ངན་ཕྲ་མོས་ཀྱང་གཞོམ་སླ་བས་ལུས་ཤིན་ཏུ་ཉམ་ཆུང་བས་ན་ནམ་འཆི་ངེས་པ་མེད་སྙམ་དུ་བསམ་མོ། །ཐག་བཅད་པ་གཅིག་ནི། འཆི་བདག་གིས་ལུས་སྲོག་ནམ་འཇོམས་ངེས་པ་མི་སྣང་ན། ཚེ་འདིའི་བྱ་བ་ཐམས་ཅད་ཆེ་བཞག་ཆུང་བསྐྱུར་བྱས་ནས་མྱུར་བར་མྱུར་དུ་ཆོས་ཤིག་མི་བྱེད་པའི་ཐབས་མི་འདུག་སྙམ་དུ་བསམ་སྟེ། ད་ལྟ་ཉིད་ནས་ཆོས་བྱ་བར་ཐག་གཅོད་པའི་ཞེ་དམ་མང་དུ་བྱེད་པའོ། །ཡང་རྩ་བ་གཅིག་ནི། འཆི་བའི་ཚེ་ཆོས་མ་གཏོགས་གང་གིས་མི་ཕན་པ་བསམ་པ་ཡིན། དེའི་རྒྱུ་མཚན་བསམ་པ་ལ་གསུམ་སྟེ། དང་པོ་གཉེན་གྱིས་མི་ཕན་པ་བསམ་པ་ནི། འཆི་བའི་དུས་ལ་བབ་པའི་ཚེ། བརྩེ་གདུང་ཆེ་བའི་གཉེན་བཤེས་མང་པོས་མཐའ་བསྐོར་ཀྱང་ནང་ནས་གཅིག་ཙམ་ཡང་འཁྲིད་ས་མེད་སྙམ་དུ་བསམ། གཉིས་པ་ནོར་གྱིས་མི་ཕན་པ་བསམ་པ་ནི། ཡིད་དུ་འོང་བའི་ནོར་གྱི་ཕུང་པོ་ཇི་སྙེད་ཡོད་ཀྱང་རྡུལ་ཕྲན་ཙམ་ཡང་ཁྱེར་དབང་མེད་སྙམ་དུ་བསམ། གསུམ་པ་ལུས་ཀྱིས་མི་ཕན་པ་བསམ་པ་ནི། གཅེས་པར་བསྐྱངས་པའི་ལྷན་ཅིག་སྐྱེས་པའི་ཤ་རུས་ཀྱང་མལ་དུ་བཞག་ནས་འགྲོ་སྙམ་དུ་བསམ་མོ། །ཐག་བཅད་པ་གཅིག་ནི། འཆི་ཚེ་མགོན་སྐྱབས་དཔུང་གཉེན་ཆོས་མ་གཏོགས་གཞན་གང་ཡང་མེད། ཚེ་འདིའི་ཕུན་ཚོགས་རྣམས་ཀྱིས་བདག་དོར། བདག་གིས་འདི་རྣམས་འདོར། ནམ་འདོར་ཆ་མི་འདུག །དོ་ནུབ་ཡིན་ཡང་དོར་ནས་འཇིག་རྟེན་ཕ་རོལ་ཏུ་འགྲོ་ཉེན་ཡོད་པས་ཚེ་འདིའི་བྱ་བ་ཐམས་ཅད་ཆམས་ཀྱིས་བཞག་ནས་ཆོས་ཤིག་མི་བྱེད་པའི་ཐབས་མི་འདུག་སྙམ་དུ་བསམ་སྟེ། ཆོས་བྱེད་པར་བློ་ཐག་གཅོད་ཅིང་ཞེ་དམ་མང་དུ་བྱ་བའོ། །སླར་ཡང་ཚིགས་སུ་བཅད་ནས་སྨྲས་པ། དྲིན་ཅན་རྩ་བའི་བླ་མར་གསོལ་བ་འདེབས། །མི་རྟག་འཆི་བ་དྲན་པར་བྱིན་གྱིས་རློབས། །སྔོན་ཆད་མ་ཤི་ལུས་པ་གཅིག་ཀྱང་མེད། །དེ་བཞིན་རང་ཡང་མི་རྟག་ངེས་པར་འཆི། །དེ་ཡི་རྒྱུ་མཚན་འཆི་བདག་ངེས་པར་འོང་། །རྐྱེན་གྱིས་བཟློག་ཐབས་མེད་པས་ངེས་པར་འཆི། །ཚེ་ལ་གསར་དུ་སྣོན་པ་ཅུང་ཟད་མེད། །འབྲིད་བྱེད་བར་མ་ཆད་པས་ངེས་པར་འཆི། །གཉིད་དང་བཟའ་བཏུང་ལོང་གཏམ་སོགས་ཀྱིས་གཡེངས། །ལྷ་ཆོས་བྱེད་ལོང་མེད་པར་ངེས་པར་འཆི། །དོན་མེད་ཚེ་འདིའི་བྱ་བ་བློས་བཏང་ནས། །ངེས་པར་ལྷ་ཆོས་བྱེད་ལ་བློ་ཐག་བཅད། །ད་ལྟ་གཞོན་ནུ་མང་པོ་འཆི་བ་བཞིན། །རང་ཡང་གློ་བུར་ནམ་འཆི་ངེས་པ་མེད། །དེ་ཡི་རྒྱུ་མཚན་འཛམ་གླིང་ཚེ་ཚད་ལ། །ངེས་པ་མེད་པས་ནམ་འཆི་ངེས་པ་མེད། །ཚེ་ལ་ནད་གདོན་དགྲ་སོགས་གནོད་པ་མང་། །གསོན་རྐྱེན་ཉུང་བས་ནམ་འཆི་ངེས་པ་མེད། །སྒྱུ་ལུས་ཉམ་ཆུང་རྐྱེན་ངན་ཕྲ་མོས་ཀྱང་། །འཇིག་པར་སླ་བས་ནམ་འཆི་ངེས་པ་མེད། །དོན་མེད་ཚེ་འདིའི་བྱ་བ་བློས་བཏང་ནས། །ད་ལྟ་ལྷ་ཆོས་བྱེད་ལ་བློ་ཐག་བཅད། །འཇིགས་རུང་འཆི་བདག་ཐོག་ཏུ་བབས་པའི་ཚེ། །ལྷ་ཆོས་མ་གཏོགས་གང་གིས་ཕན་པ་མེད། །དེ་ཡི་རྒྱུ་མཚན་བརྩེ་གདུང་ཆེ་བའི་གཉེན། །གཅིག་ཀྱང་འཁྲིད་ས་མེད་པས་ཕན་པ་མེད། །འབད་པས་བསྒྲུབས་པའི་ཡིད་དུ་འོང་བའི་ནོར། །རྡུལ་ཙམ་འཁྱེར་དབང་མེད་པས་ཕན་པ་མེད། །ལྷན་ཅིག་སྐྱེས་པའི་རང་གི་ཤ་རུས་ཀྱང་། །མལ་དུ་བཞག་ནས་འགྲོ་བས་ཕན་པ་མེད། །དོན་མེད་ཚེ་འདིའི་བྱ་བ་བློས་བཏང་ནས། །ཕན་ངེས་ལྷ་ཆོས་བྱེད་ལ་བློ་ཐག་བཅད། །མདོར་ན་མི་རྟག་འཆི་བ་མྱུར་དུ་འོང་། །ད་ནི་ལྷ་ཆོས་བྱེད་པའི་དུས་ལ་བབས། །དཔལ་ལྡན་རྩ་བའི་བླ་མ་རིན་པོ་ཆེ། །བདག་གིས་ལྷ་ཆོས་ནུས་པར་བྱིན་གྱིས་རློབས། །ཞེས་ཚིག་ལེགས་པར་བཏོན་ནས་དེ་དག་གི་དོན་ལ་བསམ་ན་ཚེ་འདིའི་སྣང་ཤས་ཆུང་དུ་སོང་ནས། ཕྱི་མར་བདེ་ཐབས་ལྷ་ཆོས་བྱེད་འདོད་ཀྱི་བློ་ངམ་ངམ་ཤུགས་ཀྱིས་སྐྱེ་བར་འགྱུར་རོ།།
༈ །།ཡང་དམ་པའི་ཆོས་ལ་ཐོས་བསམ་སྒོམ་གསུམ་བྱེད་པ་ལ་བརྩོན་པའི་སློབ་བུ་མཁས་བཙུན་དོན་ལྡན་གྱིས། ཁོ་བོ་ལ་ཆོས་ཕུང་བརྒྱད་ཁྲི་བཞི་སྟོང་གླེགས་བམ་གཅིག་གི་རྫུ་ལ་བསྟེན་པའི་བྱང་ཆུབ་ལམ་རིམ་ཆེན་མོའི་ནང་ལྟར། ངན་སོང་གི་རྒྱུ་མི་དགེ་བཅུ་ངོས་བཟུང་ནས་སྤོང་བ་དང་། མཐོ་རིས་རྣམ་སྨིན་བརྒྱད་ལྡན་གྱི་རྟེན་བཟང་གི་རྒྱུ་སྒྲུབ་ཚུལ་ཉུང་ལ་འདུས་པ་ཞིག་དགོས་ཞེས་ཞུ་དོན་ཚིགས་སུ་བཅད་ནས་ཕུལ་བ། གདུལ་བྱ་འདུལ་བའི་ཐབས་ལ་མཁས། །ཉེས་པའི་སྐྱོན་གྱིས་མ་གོས་བཙུན། །བྱམས་དང་སྙིང་རྗེ་བྱང་སེམས་བཟང་། །མཁས་བཙུན་བཟང་གསུམ་ཀུན་འཛོམས་པའི། །མཇལ་དཀའི་དགེ་བའི་བཤེས་གཉེན་མཆོག །མགོན་ཁྱོད་ཞབས་ཀྱི་པདྨོ་ལ། །ཕྱག་འཚལ་གསོལ་བ་འདེབས་པའི་འབྲས། །བདག་ནི་ལས་ཉོན་དབང་དུ་སོང་། །ཚེ་འདིར་ཆུང་དུས་ཆོས་མ་དྲན། །ཆེར་སོང་དགོན་པའི་དཀོར་ལ་རྔམས། །དཀོར་གྱིས་ཚོས་པས་ཇེ་བླུན་སོང་། །ཆོས་ཞོག་འཇིག་རྟེན་མི་ཆོས་ཀྱང་། །མ་ཤེས་ཐབས་རྡུགས་སྣ་ཚོགས་བྱས། །དགེ་བ་དག་ཀྱང་མ་བྱས་པར། །སྡིག་པ་དག་ཀྱང་ཉེར་བསགས་པས། །བསྐལ་པ་བྱེ་བ་བརྒྱར་ཡང་ནི། །བདེ་འགྲོའི་སྒྲ་ཡང་མི་ཐོས་ཞེས། །སློབ་དཔོན་ཞི་བ་ལྷས་གསུངས་པ། །གོ་བས་སྡིག་པ་འདོར་འདོད་བྱུང་། །ལམ་མཆོག་སྒྲུབ་ལ་མཚན་ཉིད་ཀུན། །ཚང་བའི་རྟེན་བཟང་མ་ཐོབ་ན། །ལམ་ལ་ས་ཆོད་མི་འབྱུང་ཞེས། །རྒྱལ་བ་བློ་བཟང་གྲགས་པ་ཡིས། །གསུངས་པ་གོ་ནས་སྒྲུབ་འདོད་སྐྱེས། །ད་ནི་ལེགས་ཉེས་བླང་དོར་ཀུན། །གསལ་བར་སྟོན་པའི་མགོན་ཁྱོད་ཀྱིས། །བྱང་ཆུབ་ལམ་རིམ་ཆེན་མོ་ལྟར། །ངན་སོང་གསུམ་དུ་སྐྱེ་བའི་རྒྱུ། །མི་དགེ་བཅུ་པོ་རབ་སྤངས་ནས། །རྣམ་སྨིན་བརྒྱད་ལྡན་རྟེན་བཟང་རྒྱུ། །སྒྲུབ་ཚུལ་ཉུང་ལ་འདུས་པ་ཞིག །བརྩེ་བ་ཆེན་པོས་གསུང་དུ་གསོལ། །བླང་དོར་སྟོན་པའི་དགེ་བའི་བཤེས། །ཁྱེད་དང་ནམ་ཡང་མི་འབྲལ་ཞིང་། །ཁྱེད་ཀྱིས་གསུང་བཞིན་མི་དགེ་སྤང་། །དགེ་བ་བསྒྲུབས་ནས་འཚང་རྒྱ་ཤོག །ཅེས་ཟེར་བའི་ལན་དུ། འོ་ན་ངན་སོང་གི་རྒྱུ་མི་དགེ་བཅུ་ནི། མི་རྟ་ཁྱི་དང་ར་ལུག་སོགས་སེམས་ཅན་གཞན་གྱི་སྲོག་གཅོད་པ་དང་གཅིག །གསེར་དངུལ་རྒྱན་གོས་བཟའ་བཏུང་སོགས་གཞན་གྱིས་མ་བྱིན་པ་ལེན་པ་དང་གཉིས། ཁྱིམ་པས་རང་གི་ཆུང་མ་བཞག་ནས་གཞན་གྱི་བུད་མེད་ལ་སྤྱོད་ཅིང་། རབ་བྱུང་གིས་བུད་མེད་ལ་མི་ཚངས་པ་སྤྱོད་པ་དང་གསུམ་པོ་འདི་ལ་ལུས་ཀྱི་ལས་ནི་རྣམ་པ་གསུམ་ཟེར། མཐོང་བ་ལ་མ་མཐོང་ཟེར་བ་སོགས་རྫུན་སྨྲས་པ་དང་གཅིག །གཞན་མཐུན་པ་འབྱེད་པའི་ཕྲ་མ་སྨྲ་བ་དང་གཉིས། གཞན་གྱི་སེམས་ལ་གནོད་པའི་ཚིག་ངན་སྨྲས་པ་དང་གསུམ། དོན་མེད་ལོང་གཏམ་ལབ་ལོབ་ཀྱི་ངག་འཁྱལ་སྨྲས་པ་དང་བཞི་པོ་འདི་ལ་ངག་གི་རྣམ་པ་བཞི་ཟེར། གཞན་གྱི་ནོར་ང་ལ་བྱུང་ན་སྙམ་པའི་བརྣབ་སེམས་དང་གཅིག །དགྲ་སོགས་མི་མཛའ་བ་ལ་གནོད་པ་སྐྱེལ་སྙམ་པ་དང་། གཞན་གྱིས་གནོད་པ་རེ་དེ་ལ་བྱུང་ན་ཅི་མ་རུང་སྙམ་པའི་གནོད་སེམས་དང་གཉིས། ལས་རྒྱུ་འབྲས་དང་དཀོན་མཆོག་གསུམ་སོགས་མེད་པར་འཛིན་པའི་ལོག་ལྟ་དང་གསུམ་པོ་འདི་ལ་ཡིད་ཀྱི་རྣམ་པ་གསུམ་ཟེར། མི་དགེ་བཅུ་པོ་འདི་ཆེན་པོ་བྱས་ན་ཕྱི་མར་དམྱལ་བར་སྐྱེ། འབྲིང་ཙམ་བྱས་ན་ཡི་དྭགས། ཆུང་ངུ་ཙམ་ལས་མ་སྤྱད་ཀྱང་དུད་འགྲོའི་གནས་སུ་སྐྱེས་ནས་མི་བཟོད་པའི་སྡུག་བསྔལ་མྱོང་ངོ་། །དེས་ན་ངན་སོང་གསུམ་གྱི་རྒྱུ་མི་དགེ་བ་བཅུ་པོ་འདི་ངོ་ཤེས་པར་བྱས་ནས་ནམ་ཡང་དུག་བཞིན་དུ་སྤང་བར་བྱའོ། །ཕྱི་མར་རྣམ་སྨིན་བརྒྱད་ལྡན་གྱི་རྟེན་བཟང་ཐོབ་པའི་རྒྱུ་སྒྲུབ་ཚུལ་ནི། ཚེ་ཕུན་སུམ་ཚོགས་པའི་རྒྱུ་ལ་སེམས་ཅན་ལ་མི་འཚེ་ཞིང་མི་འཚེ་བའི་བསམ་པ་བརྟེན་པ་དང་། ཚེ་ཐར་སྲོག་བསླུ་གཏོང་བ་དང་། ནད་གཡོག་སྨན་སྦྱིན་པ་དང་གཅིག །ཁ་དོག་ཕུན་སུམ་ཚོགས་པའི་རྒྱུ་ལ། མར་མེ་སོགས་སྣང་བ་དང་གོས་གསར་རྒྱན་མཛེས་སྦྱིན་པ་དང་གཉིས། རིགས་ཕུན་སུམ་ཚོགས་པའི་རྒྱུ་ལ། ང་རྒྱལ་བཅོམ་ནས་བླ་མ་ལ་ཕྱག་དང་གཞན་ལ་བྲན་ལྟར་གུས་པར་བྱ་བ་དང་གསུམ། དབང་ཕྱུག་ཕུན་སུམ་ཚོགས་པའི་རྒྱུ་ལ། ནོར་ལོངས་སྤྱོད་ཀྱི་སྒོ་ནས་དབུལ་པོ་ངན་སློང་དང་མི་སློང་བ་ཐམས་ཅད་ལ། སྦྱིན་པ་རྒྱ་ཆེན་པོ་གཏོང་བ་དང་བཞི། ཚིག་བཙུན་པའི་རྒྱུ་ལ་ངག་གི་མི་དགེ་བ་བཞི་སྤངས་པ་དང་ལྔ། དབང་ཆེ་བར་གྲགས་པའི་རྒྱུ་ལ། ཕྱི་མར་རང་ལ་ཡོན་ཏན་སྣ་ཚོགས་བསྒྲུབ་པར་སྨོན་ལམ་འདེབས་པ་དང་། དཀོན་མཆོག་མཆོད་པ་དང་ཕ་མ་ཉན་རང་མཁན་སློབ་བླ་མ་རྣམས་མཆོད་པ་དང་དྲུག །སྐྱེ་བ་ཕོ་ལུས་ཐོབ་པའི་རྒྱུ་ལ། རང་ཕོ་ལུས་ཐོབ་པ་ལ་དགའ་ཞིང་བུད་མེད་ཀྱི་ལུས་ཐོབ་པ་མི་དགའ་ཞིང་། གཞན་བུད་མེད་ཀྱི་ལུས་ཐོབ་པར་འདོད་པ་རྣམས་ཀྱི་འདུན་པ་བཟློག་པ་དང་། ཕོ་ཡི་དབང་པོ་མི་གཅོད་ཅིང་གཞན་གྱིས་གཅོད་པ་ཐར་བར་བྱ་བ་དང་བདུན། སྟོབས་དང་ལྡན་པའི་རྒྱུ་ལ། གཞན་གྱིས་མ་ནུས་པ་རང་གིས་བྱེད་ཅིང་། བསྡོམས་ནས་ནུས་པ་ལ་གྲོགས་བྱེད་བཟའ་བཏུང་སྟེར་བར་བྱ་བ་དང་བརྒྱད་དོ། །དེ་ལྟར་རྣམ་སྨིན་གྱི་ཡོན་ཏན་བརྒྱད་དང་ལྡན་པའི་དལ་འབྱོར་གྱི་རྟེན་བཟང་པོ་ཞིག་ཕྱི་མར་ཐོབ་ན་རྟེན་དེ་ལ་ལམ་སྒྲུབ་ན་ས་ཆོད་གཞན་དང་མི་འདྲ་བ་ཡོང་བས། དེའི་རྒྱུ་ལ་ད་ལྟ་འབད་པར་བྱའོ། །སླར་ཡང་སྨྲས་པ། དྲིན་ཅན་རྩ་བའི་བླ་མར་གསོལ་བ་འདེབས། །སྡིག་སྤོང་དགེ་བ་སྒྲུབ་པར་བྱིན་གྱིས་རློབས། །སྲོག་གཅོད་མ་བྱིན་ལེན་དང་མི་ཚངས་སྤྱོད། །རྫུན་དང་ཕྲ་མ་ཚིག་རྩུབ་ངག་འཁྱལ་དང་། །བརྣབ་སེམས་གནོད་སེམས་ལོག་པར་ལྟ་བ་སྟེ། །མི་དགེ་བཅུ་པོ་དེ་དག་བྱས་གྱུར་ན། །ངན་སོང་སྐྱེ་བས་དུག་བཞིན་སྤང་བར་བྱ། །ཚེ་རིང་རྒྱུ་ལ་ཚེ་ཐར་སྲོག་བསླུ་གཏོང་། །གཟུགས་བྱད་མཛེས་ཕྱིར་མར་མེ་བཟོད་པ་བསྒོམ། །རིགས་མཐོའི་རྒྱུ་ལ་ཀུན་ལ་གུས་པར་བྱ། །དབང་ཕྱུག་ཆེ་ཕྱིར་སློང་ལ་སྦྱིན་པ་བྱ། །ཚིག་བཙུན་རྒྱུ་ལ་ངག་གི་མི་དགེ་སྤང་། །དབང་ཆེར་གྲགས་ཕྱིར་མཆོད་འབུལ་སྨོན་ལམ་འདེབས། །སྐྱེས་པའི་རྒྱུ་ལ་ཕོ་དབང་གཅོད་པ་སྤང་། །སྟོབས་ལྡན་རྒྱུ་ལ་གཞན་གྱི་ལས་གྲོགས་བྱ། །དེ་ལྟར་བྱས་ན་རྣམ་སྨིན་བརྒྱད་ལྡན་གྱི། །རྟེན་བཟང་ཐོབ་ནས་ལམ་ལ་ས་ཆོད་འབྱུང་། །དེ་ཡི་རྒྱུ་ལ་ད་ལྟ་འབད་པར་བྱ། །མདོར་ན་མི་དགེ་བཅུ་པོ་རབ་སྤངས་ནས། །ད་ནི་དགེ་བ་སྒྲུབ་པའི་དུས་ལ་བབས། །དཔལ་ལྡན་རྩ་བའི་བླ་མ་རིན་པོ་ཆེ། །སྡིག་སྤོང་དགེ་སྒྲུབ་ནུས་པར་བྱིན་གྱིས་རློབས། །ཞེས་ཚིག་རྣམས་བཏོན་ནས་དོན་ཡིད་ལ་བསམ་ན་སྡིག་སྤོང་དགེ་བའི་ལས་ལ་ངམ་ངམ་ཤུགས་ཀྱིས་འཇུག་པར་འགྱུར་རོ།།
༈ །།ཡང་ཚེ་སྟོད་ཚེ་འདིར་ཆགས་ནས་འཇིག་རྟེན་མི་ཆོས་བྱས་ཀྱང་། ཚེ་སྨད་ལ་ངེས་འབྱུང་སྐྱེས་ནས་དམ་པའི་ལྷ་ཆོས་བྱེད་པའི་སློབ་བུ་བསོད་ནམས་སྙན་གྲགས་ཀྱིས། ཁོ་བོ་ལ་རབ་འབྱམས་གསུང་རབ་ཀུན་ལ་ལྟ་བའི་མིག་ལྟ་བུའི་བྱང་ཆུབ་ལམ་རིམ་ཆེན་མོའི་ནང་ལྟར། འཁོར་བ་སྤྱིའི་སྡུག་བསྔལ་བརྒྱད་དང་དྲུག་དང་གསུམ་གྱི་སྒོ་ནས་བསམ་ཚུལ། བྱེ་བྲག་རིགས་དྲུག་གི་སྡུག་བསྔལ་དྲུག་བསམ་ཚུལ་རྣམས་ཉུང་ལ་འདུས་པ་ཞིག་གསུང་དུ་གསོལ་ཞེས་ཞུ་དོན་དབྱངས་སུ་ཕུལ་བ། ངན་སོང་ནས་འོང་སེམས་ཅན་ཡང་། །སོ་སོ་སྐྱེ་བོའི་ས་འདི་ནས། །སངས་རྒྱས་ས་རུ་འཁྲིད་མཛད་པའི། །བླ་མ་ཁྱེད་ལ་གུས་ཕྱག་འཚལ། །མཆོད་ཚོགས་ཀུན་འབུལ་སྡིག་ལྟུང་བཤགས། །མཛད་པ་ཡི་རང་ཆོས་འཁོར་བསྐོར། །མྱ་ངན་མི་འདའ་བཞུགས་སུ་གསོལ། །དགེ་ཚོགས་མཛད་ཕྲིན་རྒྱས་ཕྱིར་བསྔོ། །འདི་དང་ཕྱི་མ་བར་དོའི་སྐྱབས། །རྩ་བའི་བླ་མས་བདག་ལ་དགོངས། །སྔོན་ཆད་དགེ་བའི་བཤེས་གཉེན་གྱིས། །འཁོར་བའི་སྡུག་བསྔལ་རྒྱ་མཚོ་ལ། །སྐྱོ་བ་སྐྱེ་བའི་ཆོས་གསུངས་ཀྱང་། །མ་རིག་ཉོན་མོངས་ཚན་ཆེ་བས། །སྡུག་བསྔལ་ཐམས་ཅད་བདེ་བར་བཟུང་། །སྐྱོ་བ་མ་སྐྱེས་ཞེན་ཆགས་སྐྱེས། །ད་ནི་བླ་མ་རིན་པོ་ཆེ། །འཁོར་བར་ངེས་འབྱུང་དྲག་པོ་སྐྱེས། །ཐར་པ་དོན་གཉེར་སྐྱེ་ཐབས་སུ། །འཇམ་མགོན་བློ་བཟང་གྲགས་པ་ཡིས། །མཛད་པའི་རབ་འབྱམས་གསུང་རབ་ལ། །ལྟ་བའི་མིག་དང་འདྲ་བ་ཡི། །བྱང་ཆུབ་ལམ་རིམ་ཆེན་མོ་ཡི། །ནང་ནས་གསུངས་ལྟར་འཁོར་བ་སྤྱིའི། །སྡུག་བསྔལ་བརྒྱད་དང་དྲུག་དང་གསུམ། །བྱེ་བྲག་རིགས་དྲུག་སྡུག་བསྔལ་དྲུག །བསམ་ཚུལ་ཉུང་ལ་འདུས་པ་ཞིག །བདག་ལ་བརྩེ་བས་གསུང་དུ་གསོལ། །དེང་ནས་འཁོར་བར་སྐྱོ་ཤས་སྐྱེས། །ཚེ་འདིའི་དོན་ལ་མི་འབད་པར། །ཐར་པ་དོན་གཉེར་བློ་སྐྱེས་ནས། །དེ་དོན་སྒྲུབ་པར་བྱིན་གྱིས་རློབས། །ཐར་པའི་གོ་འཕང་མ་ཐོབ་བར། ཁྱེད་ཀྱིས་འབྲལ་མེད་བརྩེ་བས་སྐྱོངས། །མགོན་ཁྱོད་ཐུགས་རྗེས་འཁོར་བ་ལས། །ཐར་ནས་བདེ་ཆེན་མཆོག་ཐོབ་ཤོག །ཅེས་ཕུལ་བའི་ལན་དུ། འཁོར་བ་སྤྱིའི་སྡུག་བསྔལ་བརྒྱད་ནི། སྐྱེས་པའི་སྡུག་བསྔལ་དང་གཅིག །རྒས་པའི་སྡུག་བསྔལ་དང་གཉིས། ན་བའི་སྡུག་བསྔལ་དང་གསུམ། འཆི་བའི་སྡུག་བསྔལ་དང་བཞི། དགྲ་མི་སྡུག་པ་དང་འཕྲད་པའི་སྡུག་བསྔལ་དང་ལྔ། གཉེན་སྡུག་པ་དང་བྲལ་བའི་སྡུག་བསྔལ་དང་དྲུག །འདོད་པའི་དངོས་པོ་བཙལ་ནས་མི་རྙེད་པའི་སྡུག་བསྔལ་དང་བདུན། སྡུག་བསྔལ་སྔ་མའི་གཞི་རྟེན་ཕྱི་མའི་སྣ་འདྲེན་ཟག་བཅས་ཉེར་ལེན་ཕུང་པོ་ལྔའི་སྡུག་བསྔལ་དང་བརྒྱད་དོ། །སྡུག་བསྔལ་དྲུག་ནི། འཁོར་བ་འདི་ན་དགྲ་གཉེན་དུ་འགྱུར། གཉེན་དགྲ་རུ་འགྱུར་བས་དགྲ་གཉེན་ལ་ཡིད་བརྟན་མེད་པའི་སྡུག་བསྔལ་དང་གཅིག །འདོད་ཡོན་ལ་ཅི་ཙམ་སྤྱད་ཀྱང་བཟང་པོས་ཚིམ་ཏེ་ཆོག་ཤེས་དང་། ངན་པས་སུན་ཏེ་ཞེན་ལོག་མ་བྱུང་བས་ངོམས་པ་མེད་པའི་སྡུག་བསྔལ་དང་གཉིས། ལུས་བཟང་ངན་འབྲིང་གསུམ་ཅི་ཙམ་བླངས་ཀྱང་ཡང་ནས་ཡང་དུ་འདོར་དགོས་པའི་སྡུག་བསྔལ་དང་གསུམ། སླར་ཡང་མའི་མངལ་དུ་ཡང་དང་ཡང་དུ་ཉིང་མཚམས་སྦྱོར་བའི་སྡུག་བསྔལ་དང་བཞི། རྒྱལ་པོ་སྤྲང་པོར་འགྱུར་བ་སོགས་ཡང་ནས་ཡང་དུ་མཐོ་དམན་སྣ་ཚོགས་སུ་འགྱུར་བའི་སྡུག་བསྔལ་དང་ལྔ། གྲོགས་མེད་པར་རང་ཉིད་གཅིག་པུར་ཕྱི་མར་འགྲོ་དགོས་པས་གྲོགས་ལ་ཡིད་བརྟན་མེད་པའི་སྡུག་བསྔལ་དང་དྲུག་གོ །ཡང་འཁོར་བའི་སྡུག་བསྔལ་གསུམ་ནི། ཟག་བཅས་འཁོར་བའི་བདེ་བ་ཐམས་ཅད་ནམ་ཞིག་སྡུག་བསྔལ་དུ་འགྱུར་བས་འགྱུར་བའི་སྡུག་བསྔལ་དང་གཅིག །རྒས་པའི་སྡུག་བསྔལ་གྱི་ཐོག་ཏུ་ན་བ། ན་བའི་ཐོག་ཏུ་འཆི་བའི་སྡུག་བསྔལ་བྱུང་བ་བཞིན། སྡུག་བསྔལ་སྔ་མའི་ཐོག་ཏུ་ཕྱི་མ། ཕྱི་མའི་སྟེང་དུ་ཕྱི་མ་བསྣན་ནས་ལུས་སེམས་ཀྱིས་མི་བཟོད་པའི་སྡུག་བསྔལ་གྱི་སྡུག་བསྔལ་དང་གཉིས། ལས་ཉོན་གྱི་དབང་གིས་འདི་དང་འདི་བྱ་སྙམ། གྲབས་ཤོམས་བྱེད་པ་ཐམས་ཅད་ཀྱང་སྡུག་བསྔལ་གྱི་རང་བཞིན་ཡིན་པས་འདུ་བྱེད་ཀྱི་སྡུག་བསྔལ་དང་གསུམ་མོ། །བྱེ་བྲག་རིགས་དྲུག་གི་སྡུག་བསྔལ་སོ་སོར་བསམ་ཚུལ་ནི། དམྱལ་བ་ཚ་གྲང་གི་སྡུག་བསྔལ་དང་གཅིག །ཡི་དྭགས་བཀྲེས་སྐོམ་གྱི་སྡུག་བསྔལ་དང་གཉིས། དུད་འགྲོ་བཀོལ་སྤྱོད་ཀྱི་སྡུག་བསྔལ་དང་གསུམ། མི་སྐྱེ་རྒ་ན་འཆིའི་སྡུག་བསྔལ་དང་བཞི། ལྷ་མ་ཡིན་གྱི་འཐབ་རྩོད་ཀྱི་སྡུག་བསྔལ་དང་ལྔ། ལྷའི་འཆི་འཕོ་ལྟུང་བའི་སྡུག་བསྔལ་དང་དྲུག་གོ །མདོར་ན་ལས་ཉོན་དབང་གིས་འཁོར་བའི་གནས་འདིར་མཐོ་དམན་གང་དུ་སྐྱེས་ཀྱང་སྡུག་བསྔལ་གྱི་གནས། སུ་དང་འགྲོགས་ཀྱང་སྡུག་བསྔལ་གྱི་གྲོགས། ཅི་ལ་ལོངས་སྤྱོད་ཀྱང་སྡུག་བསྔལ་གྱི་ལོངས་སྤྱོད་དང་། བྱ་བ་ཅི་བྱས་ཀྱང་སྡུག་བསྔལ་སྒྲུབ་པའི་ཐབས་འབའ་ཞིག་ལས་མི་འདུག་པས། དེས་ན་འཁོར་བ་འདི་མེའི་འོབས། སྲིན་མོའི་གླིང་། དུག་སྦྲུལ་གྱི་ཚང་དང་། འཁོར་བའི་ཕུན་ཚོགས་ཀྱང་དུག་དང་འདྲེས་པའི་ཟས། སྤུ་གྲིའི་ཁ་ཡི་སྦྲང་རྩི། དུག་སྦྲུལ་མགོ་ཡི་ནོར་བུ་ལྟར་རེག་ན་ཡང་ཕུང་བའི་ཚུལ་བསམས་ནས། སྐྱུག་ནད་ཅན་ལ་ཟས་བསྟན་པ་ལྟར། འཁོར་བའི་ཕུན་ཚོགས་ཀྱི་བདེ་བ་ལ་ཞེན་པ་གཏིང་ནས་ལོག་ཏེ་ནག་ཅན་བཙོན་དོང་ནས་འབྲོས་པ་ལྟར། ད་རེས་འཁོར་བ་སྡུག་བསྔལ་གྱི་རྒྱ་མཚོ་ཆེན་པོར་ལས་ཉོན་གྱི་རྦ་རླབས་ཆེན་པོ་དྲག་ཏུ་འཁྲུག་ཅིང་། སྡུག་བསྔལ་གསུམ་གྱི་ཆུ་སྲིན་འཇིགས་སུ་རུང་བས་གང་བ་འདི་ལས་ཐར་བའི་ཐབས་དམ་པའི་ལྷ་ཆོས་ཁོ་ན་ལ་འབད་པར་བྱ་དགོས་སོ། །སྨྲས་པ། དྲིན་ཅན་རྩ་བའི་བླ་མར་གསོལ་བ་འདེབས། །འཁོར་བའི་སྡུག་བསྔལ་དྲན་པར་བྱིན་གྱིས་རློབས། །འགྲོ་བ་སྤྱི་ལ་སྐྱེ་རྒ་ན་འཆི་དང་། །མི་སྡུག་དགྲ་འཕྲད་སྡུག་པའི་གཉེན་དང་འབྲལ། །འདོད་པའི་དངོས་པོ་བཙལ་ན་མི་རྙེད་ཅིང་། །ཉེར་ལེན་ཕུང་པོ་ལྔ་ཡི་སྡུག་བསྔལ་དང་། །དགྲ་གཉེན་མ་ངེས་འདོད་ཡོན་ངོམས་པ་མེད། །ལུས་ནི་བླངས་ནས་ཡང་ཡང་འདོར་བ་དང་། །མ་ཡི་མངལ་དུ་ཡང་ཡང་ཉིང་མཚམས་སྦྱོར། །ཡང་ནས་ཡང་དུ་མཐོ་དམན་སྣ་ཚོགས་འགྱུར། །གྲོགས་ལ་ཡིད་བརྟན་མེད་པའི་སྡུག་བསྔལ་དང་། །འགྱུར་བའི་སྡུག་བསྔལ་སྡུག་བསྔལ་སྡུག་བསྔལ་དང་། །འདུ་བྱེད་སྡུག་བསྔལ་ལ་སོགས་སྡུག་བསྔལ་མང་། །བྱེ་བྲག་དམྱལ་བ་ཚ་གྲང་སྡུག་བསྔལ་དང་། །ཡི་དྭགས་རྣམས་ལ་བཀྲེས་སྐོམ་སྡུག་བསྔལ་དང་། །དུད་འགྲོ་རྣམས་ལ་བཀོལ་སྤྱོད་སྡུག་བསྔལ་དང་། །མི་ལ་སྐྱེ་རྒ་ན་འཆིའི་སྡུག་བསྔལ་དང་། །ལྷ་མ་ཡིན་ལ་འཐབ་རྩོད་སྡུག་བསྔལ་དང་། །ལྷ་ལ་འཆི་འཕོ་ལྟུང་བའི་སྡུག་བསྔལ་ཡོད། །འཁོར་བ་མེ་འོབས་སྲིན་གླིང་དུག་སྦྲུལ་ཚང་། །འཁོར་བའི་ཕུན་ཚོགས་དུག་དང་འདྲེས་པའི་ཟས། །སྤུ་གྲི་རྣོན་པོའི་ཁ་ཡི་སྦྲང་རྩི་དང་། །དུག་སྦྲུལ་ནག་པོའི་མགོ་ཡི་ནོར་བུ་ལྟར། །རེག་ཀྱང་ཕུང་ན་བསྟེན་པ་སྨོས་ཅི་དགོས། །མདོར་ན་འཁོར་བའི་གནས་ན་བདེ་བ་མེད། །ད་ནི་ཕྱི་ཕྱག་འཚལ་བའི་དུས་ལ་བབ། །དཔལ་ལྡན་རྩ་བའི་བླ་མ་རིན་པོ་ཆེ། །འཁོར་བ་ཞེན་པ་ལྡོག་པར་བྱིན་གྱིས་རློབས། །ཞེས་ཚིག་ལེགས་པར་བཏོན་ནས་དོན་ཡིད་ལ་བསམ་ན་འཁོར་བའི་ཕུན་ཚོགས་ལ་ཆགས་ཞེན་ཆུང་དུ་སོང་ནས། གཏན་བདེ་ཐར་པའི་གོ་འཕང་ཐོབ་པའི་ཐབས་དམ་པའི་ལྷ་ཆོས་བྱེད་འདོད་ཀྱི་བློ་བཅོས་མ་མ་ཡིན་པ་ངམ་ངམ་ཤུགས་ཀྱིས་སྐྱེ་བར་འགྱུར་རོ།།
༈ །།ཡང་སྐལ་ལྡན་གྱི་སློབ་བུ་དགེ་འདུན་ཐོས་བསམ་དང་། བསམ་འགྲུབ་སེང་གེ་གཉིས་ཀྱིས། ཁོང་གཉིས་ལ་ཚུལ་ཁྲིམས་བསྲུང་བའི་ཕན་ཡོན་དང་བསྲུང་ཚུལ་ཉུང་ལ་འདུས་པ་ཞིག་གསུང་དུ་གསོལ། ཞེས་ཞུ་དོན་དབྱངས་སུ་ཕུལ་བ། སྔོན་དུས་ཟས་གཙང་སྲས་པོ་ཡི། །དུས་ཀྱི་ཁྲིམས་ལྡན་དགེ་སློང་མཆོག །དགེ་སློང་མི་འཁྲུགས་རྣམ་ཐར་ལྟར། །ཉེས་ལྟུང་དྲི་མས་མ་གོས་པར། །བཙུན་པ་ཡོངས་ཀྱི་དགེ་བའི་བཤེས། ཁྱེད་ཀྱིས་ཡོན་ཏན་ཀུན་གྱི་གཞི། །ཚུལ་ཁྲིམས་བསླབ་པ་རིན་པོ་ཆེ། །བླངས་ནས་ཉམས་མེད་བསྲུང་དགོས་ཞེས། །ཡང་ཡང་ནན་གྱིས་གསུངས་ན་ཡང་། །དེ་ཡི་བསྲུང་ཚུལ་མི་ཤེས་གདའ། །ད་ནི་ཡོངས་འཛིན་རིན་པོ་ཆེ། །རང་གིས་ཇི་ལྟར་ཁས་བླངས་པའི། །ཚུལ་ཁྲིམས་བསྲུང་བའི་ཕན་ཡོན་དང་། །བསྲུང་ཚུལ་ཉུང་འདུས་བསྟན་དུ་གསོལ། །དེང་ནས་བཟུང་སྟེ་ཁས་བླངས་ཁྲིམས། །མིག་བཞིན་བསྲུང་བར་བྱིན་གྱིས་རློབས། །ཚེ་རབས་ཀུན་ཏུ་མགོན་ཁྱོད་ཀྱིས། །འབྲལ་བ་མེད་པར་རྗེས་སུ་ཟུངས། །ཚུལ་ཁྲིམས་བསླབ་པ་མི་ཉམས་པར། །གོང་ནས་གོང་དུ་འཕེལ་གྱུར་ཅིག །ཅེས་ཕུལ་བའི་ལན་དུ། འོ་དེ་ཡང་སྐྱེ་འཆི་འཁོར་བའི་སྡུག་བསྔལ་བསམས་ནས། སྲིད་པ་འདི་མེ་འབར་བའི་ནགས་ཀླུང་ལྟར་མཐོང་བའི་བློས་དེ་ལས་ཐར་པའི་ཐབས་དམ་པ། སོ་སོར་ཐར་པའི་སྡོམ་པ་རིགས་གང་ཡང་རུང་བ་བླངས་ནས་ཚུལ་བཞིན་བསྲུང་ན་ཕན་ཡོན་ཤིན་ཏུ་ཆེ་སྟེ། མྱ་ངན་འདས་པ་ལས། ཚུལ་ཁྲིམས་ནི་དགེ་བའི་ཆོས་ཐམས་ཅད་ཀྱི་ཐེམས་སྐས་སོ། །ཤིང་ལ་སོགས་པའི་རྩ་བ་ས་ཡིན་པ་ལྟར་རྩ་བའོ། །ཚོང་དཔོན་ཚོང་པ་ཐམས་ཅད་ཀྱི་ཐོག་མར་འགྲོ་བ་ལྟར་དགེ་བའི་ཆོས་ཐམས་ཅད་ཀྱི་ཐོག་མར་འགྲོ་བའོ། །བརྒྱ་བྱིན་གྱིས་རྒྱལ་མཚན་བསྒྲེང་བ་ལྟར་ཆོས་ཐམས་ཅད་ཀྱི་རྒྱལ་མཚན་ནོ། །སྡིག་པ་ཐམས་ཅད་དང་ངན་སོང་གི་ལམ་གཏན་གཅོད་པའོ། །སྡིག་པའི་ནད་ཐམས་ཅད་གསོ་བའི་སྨན་གྱི་སྡོང་པོ་ལྟ་བུའོ། །སྲིད་པའི་ལམ་ཉམ་ང་བའི་བརྒྱགས་ཚོགས་སོ། །ཉོན་མོངས་པའི་དགྲ་འཇོམས་པའི་གོ་མཚོན་ནོ། །ཉོན་མོངས་པའི་སྦྲུལ་གདུགས་སེལ་བའི་རིག་སྔགས་སོ། །སྡིག་པའི་ཆུ་ལས་སྒྲོལ་བའི་ཟམ་པའོ། །ཞེས་དང་། ཏིང་འཛིན་རྒྱལ་པོ་ལས། བསྐལ་པ་བྱེ་བ་གངྒཱའི་བྱེ་སྙེད་དུ། །དྭངས་པའི་སེམས་ཀྱིས་ཟས་དང་སྐོམ་རྣམས་དང་། །གདུགས་དང་བ་དན་མར་མེ་ཕྲེང་བ་ཡིས། །སངས་རྒྱས་བྱེ་བ་ཁྲག་ཁྲིག་རིམ་གྲོ་བྱས། །གང་གིས་དམ་ཆོས་རབ་ཏུ་འཇིགས་པ་དང་། །བདེ་གཤེགས་བསྟན་པ་འགག་པར་འགྱུར་བའི་ཚེ། །ཉིན་མཚན་དུ་ནི་བསླབ་པ་གཅིག་སྤྱོད་པ། །བསོད་ནམས་འདི་ནི་དེ་བས་བྱེ་ཕྲག་འཕགས། །ཞེས་དང་། དཔུང་བཟང་གིས་ཞུས་པའི་རྒྱུད་ལས། ཇི་ལྟར་ལོ་ཏོག་ཐམས་ཅད་ས་ལ་ནི། །བརྟེན་ནས་སྐྱོན་མེད་པར་ནི་སྐྱེ་བ་ལྟར། །དེ་བཞིན་ཚུལ་ཁྲིམས་བརྟེན་ནས་ཆོས་དཀར་མཆོག །སྙིང་རྗེ་ཆུས་བརླན་པས་ནི་རྣམ་པར་སྐྱེ། །ཞེས་དང་། མགོན་པོ་ཀླུ་སྒྲུབ་ཀྱིས་ཀྱང་། ཁྲིམས་ནི་རྒྱུ་དང་མི་རྒྱུའི་ས་བཞིན་དུ། །ཡོན་ཏན་ཀུན་གྱི་གཞི་རྟེན་ལགས་པར་གསུངས། །ཞེས་གསུངས་སོ། །དེས་ན་མིག་འབྲས་བཞིན་བསྲུང་བ་གལ་ཆེ། དེ་ཡང་མི་ཤེས་པ་ལྟུང་བ་འབྱུང་བའི་སྒོ་ཡིན་པས། དེའི་གཉེན་པོར་བསླབ་བྱ་རྣམས་ཉན་ནས་ཤེས་པར་བྱ། མ་གུས་པ་ལྟུང་བ་འབྱུང་བའི་སྒོ་ཡིན་པས། དེའི་གཉེན་པོར་སྟོན་པ་དང་། དེས་གསུངས་པའི་བསླབ་པ་རྣམས་དང་། གྲོགས་ཚངས་པ་མཚུངས་པར་སྤྱོད་པ་རྣམས་ལ་གུས་པར་བྱ། བག་མེད་པ་ལྟུང་བ་འབྱུང་བའི་སྒོ་ཡིན་པས། དེའི་གཉེན་པོར་དྲན་ཤེས་ངོ་ཚ་ཁྲེལ་ཡོད་བསྐྱེད་ནས་བག་དང་ལྡན་པར་བྱ། ཉོན་མོངས་པ་མང་བ་ལྟུང་བ་འབྱུང་བའི་སྒོ་ཡིན་པས། དེའི་གཉེན་པོ་རྣམས་བརྟེན་ལ་ཉོན་མོངས་པ་གང་སྐྱེས་ཀྱང་འབུར་འཇོམས་བྱ། མདོར་ན་ཉེས་པས་ནམ་ཡང་མ་གོས་པའི་ཚུལ་ཁྲིམས་རྣམ་པར་དག་པ་ལ་བསླབ་པར་བྱའོ། །སྨྲས་པ། དྲིན་ཅན་བླ་མ་རྣམས་ལ་གསོལ་བ་འདེབས། །ཚུལ་ཁྲིམས་མིག་བཞིན་བསྲུང་བར་བྱིན་གྱིས་རློབས། །ཚུལ་ཁྲིམས་མཐོ་རིས་ཐར་པའི་ཐེམ་སྐས་འདྲ། །ཚུལ་ཁྲིམས་ཡོན་ཏན་གཞི་རྟེན་ས་གཞི་འདྲ། །ཚུལ་ཁྲིམས་ཆོས་ཀྱི་སྔོན་འགྲོ་ཚོང་དཔོན་འདྲ། །ཚུལ་ཁྲིམས་དམ་པའི་ཆོས་ཀྱི་རྒྱལ་མཚན་འདྲ། །སྡིག་དང་ངན་སོང་ལམ་གཅོད་སྒོ་མོ་འདྲ། །སྡིག་པའི་ནད་འཇོམས་སྨན་གྱི་སྡོང་པོ་འདྲ། །ཉམ་ང་སྲིད་པའི་ལམ་གྱི་རྒྱགས་ཕྱེ་འདྲ། །ཉོན་མོངས་དགྲ་རྣམས་འཇོམས་པའི་གོ་མཚོན་འདྲ། །དེ་ཕྱིར་ཚུལ་ཁྲིམས་བསླབ་པ་རིན་པོ་ཆེ། །རང་གི་མིག་འབྲས་བཞིན་དུ་བསྲུང་བར་བྱ། །དེ་ཡང་མི་ཤེས་ལྟུང་བ་འབྱུང་བའི་སྒོ། །དེ་ཡི་གཉེན་པོར་བསླབ་བྱ་ཤེས་པར་བྱ། །མ་གུས་པ་ཡང་ལྟུང་བ་འབྱུང་བའི་སྒོ། །དེ་ཡི་གཉེན་པོར་བསླབ་པར་གུས་པར་བྱ། །བག་མེད་པ་ཡང་ལྟུང་བ་འབྱུང་བའི་སྒོ། །དེ་ཡི་གཉེན་པོར་དྲན་ཤེས་བརྟེན་པར་བྱ། །ཉོན་མོངས་མང་བ་ལྟུང་བ་འབྱུང་བའི་སྒོ། །དེ་ཡི་གཉེན་པོ་བརྟེན་ལ་འབུར་འཇོམས་བྱ། །མདོར་ན་ཉེས་པས་ནམ་ཡང་མ་གོས་པར། །ཚུལ་ཁྲིམས་རྣམ་པར་དག་པ་བསྲུང་བར་བྱ། །དཔལ་ལྡན་རྩ་བའི་བླ་མ་རིན་པོ་ཆེ། །ཚུལ་ཁྲིམས་བསླབ་པ་བསྲུང་བར་བྱིན་གྱིས་རློབས། །འདིས་མཚོན་དུས་གསུམ་བསགས་པའི་དགེ་ཚོགས་རྣམས། །ཚུལ་ཁྲིམས་ཕར་ཕྱིན་རྫོགས་པའི་རྒྱུ་རུ་བསྔོ། །དེང་ནས་བཟུང་སྟེ་ཚེ་རབས་ཐམས་ཅད་དུ། །ཚུལ་ཁྲིམས་བསླབ་པ་འབྲལ་བར་མ་གྱུར་ཅིག །ཅེས་བཏོན་ནས་དོན་ལེགས་པར་བསམ་ན་ཚུལ་ཁྲིམས་ལ་གཅེས་སྤྲས་འབྱུང་བར་འགྱུར་རོ།།
༈ །།ཡང་སློབ་བུ་ཚེ་བློས་བཏང་རི་ཁྲོད་པ་བློ་བཟང་ཚུལ་ཁྲིམས་ཀྱིས། བླ་མ་རིན་པོ་ཆེ་བདག་ལ་དུས་རྒྱུན་དུ་སེམས་ལ་བཅང་རྒྱུའི་ཞལ་གདམས་ཟབ་མོ་ཞིག་དགོས་ཞེས་ཞུ་དོན་དབྱངས་སུ་ཕུལ་བ། རྒྱལ་ཀུན་མཁྱེན་བརྩེ་འཕྲིན་ལས་གཅིག་བསྡུས་བདག །མཆོག་ཐུན་དངོས་གྲུབ་མ་ལུས་ཆར་བཞིན་དུ། །འབེས་མཛད་རྩ་བའི་བླ་མ་རྡོ་རྗེ་འཆང་། །ཚོགས་དྲུག་རང་གྲོལ་ཞབས་ལ་ཕྱག་འཚལ་ལོ། །དངོས་བཤམས་ཡིད་སྤྲུལ་མཆོད་པ་མ་ལུས་འབུལ། །སྡིག་ལྟུང་ཀུན་བཤགས་དགེ་ལ་རྗེས་ཡི་རང་། །ཆོས་འཁོར་བསྐོར་ཞིང་བསྐལ་བརྒྱར་བཞུགས་གསོལ་འདེབས། །འདིའི་མཚོན་དགེ་ཚོགས་བྱང་ཆུབ་ཆེན་པོར་བསྔོ། །མཚན་དཔེའི་རྒྱན་སྤྲས་གཟི་བརྗིད་ཕུང་པོའི་སྐུ། །བརྒྱད་ཁྲི་བཞི་སྟོང་ཆོས་ཕུང་སྒྲོག་པའི་གསུང་། །མཁྱེན་བརྩེ་ཤེས་བྱ་ཀུན་ལ་ཐོགས་མེད་ཐུགས། །བླ་མའི་སྐུ་གསུང་ཐུགས་ལ་བདག་བསྟོད་དོ། །རང་དོན་མཐར་ཕྱིན་གཞན་དོན་བསྡུ་བཞི་ཡི། །སྒོ་ནས་འགྲོ་བའི་དོན་ལ་སྐྱོ་ངལ་མེད། །སྙིགས་དུས་འགྲོ་བའི་དབུལ་སེལ་ཡིད་བཞིན་ནོར། །འགྲོ་བའི་རེ་སྐོང་ཁྱོད་ལ་ཕྱག་འཚལ་ལོ། །དེང་ནས་བཟུང་སྟེ་བྱང་ཆུབ་མ་ཐོབ་བར། །བདག་ལ་སྐྱིད་སྡུག་ལེགས་ཉེས་ཅི་བྱུང་ཡང་། ཁྱེད་མིན་རེ་ས་གཞན་ན་མ་མཆིས་པས། །འབྲལ་བ་མེད་པར་རྗེས་སུ་བཟུང་དུ་གསོལ། །སྟོན་པའི་བསྟན་པ་རིགས་པས་ལེགས་པར་སྒྲུབ། །དཀོན་མཆོག་གསུམ་ལ་སྙིང་ནས་སྐྱབས་འགྲོ་ཞིང་། །བླང་དོར་ཚུལ་བཞིན་སྒྲུབ་ལ་བརྩོན་པ་ཡི། །བླ་མའི་རྣམ་ཐར་འཁྱོངས་པར་བྱིན་གྱིས་རློབས། །ཐོས་པ་ཙམ་གྱིས་ཐེག་ཆེན་རིགས་སད་ཅིང་། །བསམ་ན་བྱང་ཆུབ་སེམས་དཔའི་གྲལ་དུ་ཆུད། །བསྒོམས་པས་གེགས་མེད་བདེ་བླག་འཚང་རྒྱ་བའི། །ཟབ་མོ་གནད་ཀྱི་གདམས་པ་བསྟན་དུ་གསོལ། །བླ་མས་གནང་བའི་གདམས་ངག་བདུད་རྩི་མཆོག །ཆོས་བརྒྱད་དཀོར་ནག་དུག་ཆུས་མ་བསླད་པས། །དབེན་པའི་གནས་སུ་ཉམས་སུ་ལེན་པར་སྨོན། །སྨོན་པ་བཞིན་དུ་འགྲུབ་པར་བྱིན་གྱིས་རློབས། །ཞེས་ཕུལ་བའི་ལན་དུ། །གཡས་ནས་ཙན་དན་ལྡེ་གུས་བྱུགས་པ་དང་། །གཡོན་ནས་སཏྭ་རེས་གཤོག་པ་གཉིས་བྱུང་ཡང་། །ཉེ་རིང་མེད་པར་བརྩེ་བས་སྐྱོང་མཛད་པའི། །ཕྱོགས་བཅུའི་སངས་རྒྱས་རྣམས་ལ་མགོས་ཕྱག་འཚལ། །འགྲོ་བའི་དོན་དུ་མནར་མེད་མེ་ནང་དུ། །བསྐལ་པ་རྒྱ་མཚོའི་བར་དུ་གནས་དགོས་ཀྱང་། །སྙིང་རྗེས་མི་སྐྱོ་གཞན་དོན་ལྷུར་ལེན་པའི། །བྱང་ཆུབ་སེམས་དཔའ་རྣམས་ལ་གུས་ཕྱག་འཚལ། །སེམས་ཅན་ཉམ་ཐག་མཐོང་ན་སྤྱན་ཆབ་འབྱིན། །སྲོག་འཚབ་རང་སྲོག་གཏོང་ཡང་འཕངས་པ་མེད། །སྙིང་རྗེ་ཆེན་པོས་འགྲོ་བའི་དོན་མཛད་པའི། །དྲིན་ཅན་བླ་མ་རྣམས་ལ་གུས་པས་འདུད། །ནང་པ་སངས་རྒྱས་པ་ཡི་ཁྱད་ཆོས་མཆོག །ལེགས་ཚོགས་ཡོན་ཏན་འབྱུང་གནས་ཡིད་བཞིན་ནོར། །ཐེག་ཆེན་རྩ་བ་སྙིང་རྗེ་རིན་པོ་ཆེ། །དེ་ཡི་སྒོམ་ཚུལ་བཤད་ཀྱིས་གུས་པས་ཉོན། །དེ་ཡང་ཕྱི་རོལ་པ་སོགས་གཞན་ལ་མེད་པའི་ནང་པ་སངས་རྒྱས་པ་ཡི་ཁྱད་ཆོས། སངས་རྒྱས་དང་བྱང་ཆུབ་སེམས་དཔའ་ཡོངས་ཀྱི་ཡོན་ཏན་ཐམས་ཅད་འབྱུང་བའི་གནས། རྒྱུ་ཕ་རོལ་ཏུ་ཕྱིན་པ་དང་འབྲས་བུ་གསང་སྔགས་རྡོ་རྗེ་ཐེག་པའི་ཆོས་ཀྱི་རྩ་བ། སྙིང་རྗེ་ཆེན་པོ་འདི་ཡིན་པས་ཐེག་པ་ཆེན་པོའི་རྣལ་འབྱོར་པ་རྣམས་ལ་ཐོག་མཐའ་བར་གསུམ་དུ་གལ་ཆེ་སྟེ། རྒྱལ་བ་གཉིས་པས་ལེགས་བཤད་ཟླ་མེད་ས་གསུམ་གྱི་སྒྲོན་མེ་བྱང་ཆུབ་ལམ་རིམ་ཆེན་མོ་ལས། ཇི་སྐད་དུ། ཐོག་མར་གལ་ཆེ་བ་ནི། སྙིང་རྗེ་ཆེན་པོས་ཡིད་བསྐྱོད་ན་སེམས་ཅན་ཐམས་ཅད་འཁོར་བ་ལས་འདོན་པའི་ཕྱིར་ངེས་པར་དམ་བཅའ་བར་འགྱུར་ལ། སྙིང་རྗེ་མེད་ན་དེ་ལྟར་བྱེད་པ་མི་འོང་བས། འགྲོ་བ་མ་ལུས་པ་སྒྲོལ་བའི་ཁུར་འཁྱེར་བ་ནི། དེ་ལ་རག་ལས་པའི་ཕྱིར་དང་། ཁུར་དེ་མི་འཛིན་ན་ཐེག་པ་ཆེན་པོར་མི་ཆུད་པའི་ཕྱིར། སྙིང་རྗེ་ནི་ཐོག་མར་གལ་ཆེ་བ་ཡིན་ནོ། །དེ་ལྟར་ཡང་བློ་གྲོས་མི་ཟད་པས་བསྟན་པ་ལས། བཙུན་པ་ཤཱ་ར་དྭ་ཏིའི་བུ་གཞན་ཡང་བྱང་ཆུབ་སེམས་དཔའ་རྣམས་ཀྱི་སྙིང་རྗེ་ཆེན་པོ་མི་ཟད་དེ། དེ་ཅིའི་ཕྱིར་ཞེ་ན། སྔོན་དུ་འགྲོ་བའི་ཕྱིར་རོ། །བཙུན་པ་ཤཱ་ར་དྭ་ཏིའི་བུ། འདི་ལྟ་སྟེ། དཔེར་ན་དབུགས་ཕྱི་ནང་དུ་རྒྱུ་བ་ནི་མིའི་སྲོག་གི་དབང་པོའི་སྔོན་དུ་འགྲོ་བ་ཡིན་ནོ། །དེ་བཞིན་དུ་བྱང་ཆུབ་སེམས་དཔའི་སྙིང་རྗེ་ཆེན་པོ་ནི་ཐེག་པ་ཆེན་པོ་ཡང་དག་པར་འགྲུབ་པའི་སྔོན་དུ་འགྲོ་བ་ཡིན་ནོ། །ཞེས་དང་། གཱ་ཡ་གཽ་རི་ལས་ཀྱང་། འཇམ་དཔལ་བྱང་ཆུབ་སེམས་དཔའ་རྣམས་ཀྱི་སྤྱོད་པའི་རྩོམ་པ་ནི་ཅི། གནས་ནི་གང་། འཇམ་དཔལ་གྱིས་སྨྲས་པ། ལྷའི་བུ་བྱང་ཆུབ་སེམས་དཔའ་རྣམས་ཀྱི་སྤྱོད་པའི་རྩོམ་པ་ནི་སྙིང་རྗེ་ཆེན་པོའོ། །གནས་ནི་སེམས་ཅན་ནོ། །ཞེས་སོ། །དེ་ལྟར་དམ་བཅས་པ་དེ་ཡང་། ཚོགས་གཉིས་རྒྱ་ཆེན་པོ་ལ་མ་བསླབ་ན་མི་འགྲུབ་པར་མཐོང་ནས་བྱ་དཀའ་བའི་ཚོགས་རྒྱ་ཆེན་པོ་ལ་འཇུག་པས་ན་སྤྱོད་པ་ལ་འཇུག་པའི་རྟེན་ནོ། །བར་དུ་གལ་ཆེ་བ་ནི། དེ་ལྟར་ལན་གཅིག་སེམས་དེ་ལྟ་བུ་སྐྱེས་ནས་ཞུགས་ཀྱང་སེམས་ཅན་གྲངས་མང་ཞིང་བྱད་ངན་པ་དང་། བསླབ་པར་བྱ་བ་ཡང་ཤིན་ཏུ་བྱ་དཀའ་ཞིང་མཐའ་ཡས་པ་དང་། དུས་ཀྱང་དཔག་ཏུ་མེད་པར་དགོས་པར་མཐོང་བ་ན་ཞུམ་ནས་ཐེག་པ་དམན་པར་ལྟུང་བ་ལ། སྙིང་རྗེ་ཆེན་པོ་ལན་གཅིག་བསྐྱེད་པ་ཙམ་མིན་པར་ཇེ་འཕེལ་དུ་གོམ་པར་བྱས་པས་རང་གི་བདེ་སྡུག་ལ་མི་ལྟ་ཞིང་གཞན་གྱི་དོན་ལ་མི་སྐྱོ་བས་ཚོགས་ཐམས་ཅད་བདེ་བླག་ཏུ་རྫོགས་པར་བྱེད་དེ། སྒོམ་རིམ་དང་པོ་ལས། དེ་ལྟར་སྙིང་རྗེ་ཆེན་པོས་བསྐྱོད་པའི་བྱང་ཆུབ་སེམས་དཔའ་རྣམས་བདག་ཉིད་ལ་མི་ལྟ་བར་གཞན་ལ་ཤིན་ཏུ་ཕན་པ་དོན་དུ་གཉེར་བའི་ཕྱིར་ཚོགས་བསོག་པ་ཤིན་ཏུ་བྱ་དཀའ་ཞིང་ཡུན་རིང་ལ་དུབ་པར་འགྱུར་བ་ལ་འཇུག་གོ །འཕགས་པ་དད་པའི་སྟོབས་བསྐྱེད་པ་ལས་གསུངས་པ་ལྟ་བུ་སྟེ། དེ་ལ་སྙིང་རྗེ་ཆེན་པོ་ནི་སེམས་ཅན་ཐམས་ཅད་ཡོངས་སུ་སྨིན་པར་བྱ་བའི་ཕྱིར་སྡུག་བསྔལ་གྱི་སྐྱེ་བ་མི་ལེན་པ་ཅི་ཡང་མེད་དེ། དེས་བདེ་བའི་སྐྱེ་བ་མི་འདོར་བ་ཅི་ཡང་མེད་དོ་ཞེས་སོ། །དེ་ལྟར་ཤིན་ཏུ་བྱ་དཀའ་བ་ལ་ཞུགས་ན་རིང་པོར་མི་ཐོགས་པར་ཚོགས་ཡོངས་སུ་རྫོགས་སོ། །གདོན་མི་ཟ་བར་ཐམས་ཅད་མཁྱེན་པའི་གོ་འཕང་ཐོབ་པར་འགྱུར་རོ། །དེ་བས་ན་སངས་རྒྱས་ཀྱི་ཆོས་ཐམས་ཅད་ཀྱི་རྩ་བ་ནི་སྙིང་རྗེ་ཁོ་ན་ཡིན་ནོ། །ཞེས་སོ། །ཐ་མར་གལ་ཆེ་བ་ནི། སངས་རྒྱས་རྣམས་འབྲས་བུ་བརྙེས་པའི་ཚེ་ཡང་ཐེག་དམན་བཞིན་ཞི་བར་མི་གནས་པར་ནམ་མཁའ་ཇི་སྲིད་དུ་འགྲོ་བའི་དོན་མཛད་པ་ཡང་སྙིང་རྗེ་ཆེན་པོའི་མཐུ་སྟེ། དེ་མེད་ན་ཉན་ཐོས་ལྟར་འགྱུར་བའི་ཕྱིར་ཏེ། བསྒོམ་རིམ་བར་པ་ལས། སྙིང་རྗེ་ཆེན་པོས་ཡོངས་སུ་ཟིན་པས་ན་སངས་རྒྱས་བཅོམ་ལྡན་འདས་རྣམས་རང་གི་དོན་ཕུན་སུམ་ཚོགས་པ་མཐའ་དག་བརྙེས་ཀྱང་སེམས་ཅན་གྱི་ཁམས་མཐར་ཐུག་གི་བར་དུ་བཞུགས་པར་མཛད་དོ། །ཞེས་དང་། བཅོམ་ལྡན་འདས་རྣམས་ཀྱི་མི་གནས་པའི་མྱ་ངན་ལས་འདས་པའི་རྒྱུ་ནི་སྙིང་རྗེ་ཆེན་པོ་དེ་ཉིད་ཡིན་ནོ། །ཞེས་སོ། །དཔེར་ན་ལོ་ཏོག་ལ་ཐོག་མར་ས་བོན་དང་བར་དུ་ཆུ་དང་ཐ་མར་སྨིན་པ་གལ་ཆེ་བ་ལྟར་སངས་རྒྱས་ཀྱི་ལོ་ཏོག་ལ་ཡང་ཐོག་མཐའ་བར་གསུམ་དུ་གལ་ཆེ་བ་སྙིང་རྗེ་ཡིན་པར་དཔལ་ལྡན་ཟླ་བ་གྲགས་པས་གསུངས་ཏེ། གང་ཕྱིར་བརྩེ་ཉིད་རྒྱལ་བའི་ལོ་ཏོག་ཕུན་ཚོགས་འདིའི། །ས་བོན་དང་ནི་སྤེལ་ལ་ཆུ་འདྲ་ཡུན་རིང་དུ། །ལོངས་སྤྱོད་གནས་ལ་སྨིན་པ་ལྟ་བུར་འདོད་གྱུར་པ། །དེ་ཕྱིར་བདག་གིས་ཐོག་མར་སྙིང་རྗེ་བསྟོད་པར་བགྱི། །ཞེས་སོ། །དོན་གྱི་དབང་འདི་གཟིགས་ནས། ཆོས་ཡང་དག་པར་སྡུད་པ་ལས་ཀྱང་། བཅོམ་ལྡན་འདས་བྱང་ཆུབ་སེམས་དཔས་ཆོས་རབ་ཏུ་མང་པོ་ལ་བསླབ་པར་མི་བགྱིའོ། །བཅོམ་ལྡན་འདས་བྱང་ཆུབ་སེམས་དཔས་ཆོས་གཅིག་རབ་ཏུ་བཟུང་ཞིང་རབ་ཏུ་རྟོགས་པར་བགྱིས་ན་སངས་རྒྱས་ཀྱི་ཆོས་ཐམས་ཅད་དེའི་ལག་མཐིལ་ན་མཆིས་པ་ལགས་སོ། །ཆོས་གཅིག་པོ་གང་ཞེ་ན། འདི་ལྟ་སྟེ། སྙིང་རྗེ་ཆེན་པོའོ། །བཅོམ་ལྡན་འདས་སྙིང་རྗེ་ཆེན་པོ་ནི་སངས་རྒྱས་ཀྱི་ཆོས་ཐམས་ཅད་བྱང་ཆུབ་སེམས་དཔའ་རྣམས་ཀྱི་ལག་མཐིལ་དུ་མཆིས་པ་ལགས་སོ། །བཅོམ་ལྡན་འདས་དཔེར་བགྱི་ན་འཁོར་ལོས་སྒྱུར་བའི་རྒྱལ་པོའི་འཁོར་ལོ་རིན་པོ་ཆེ་དེ་གང་དུ་མཆིས་པ་དེར་དཔུང་གི་ཚོགས་ཐམས་ཅད་མཆིའོ། །བཅོམ་ལྡན་འདས་དེ་བཞིན་དུ་བྱང་ཆུབ་སེམས་དཔའི་སྙིང་རྗེ་ཆེན་པོ་གང་དུ་མཆིས་པ་དེར་སངས་རྒྱས་ཀྱི་ཆོས་ཐམས་ཅད་མཆིའོ། །བཅོམ་ལྡན་འདས་དཔེར་བགྱི་ན་སྲོག་གི་དབང་པོ་མཆིས་ན་དབང་པོ་གཞན་རྣམས་ཀྱང་མཆིས་པར་འགྱུར་རོ། །བཅོམ་ལྡན་འདས་དེ་བཞིན་དུ་སྙིང་རྗེ་ཆེན་པོ་མཆིས་ན་བྱང་ཆུབ་སེམས་དཔའི་ཆོས་གཞན་རྣམས་ཀྱང་འབྱུང་བར་འགྱུར་རོ་ཞེས་གསུངས། གཞན་ཡང་རྣམ་སྣང་མངོན་བྱང་ལས། གསང་བའི་བདག་པོ་ཐམས་ཅད་མཁྱེན་པའི་ཡེ་ཤེས་ནི་སྙིང་རྗེའི་རྩ་བ་ལས་བྱུང་བ་ཡིན། ཞེས་དང་། བྱང་ཆུབ་སེམས་དཔའི་སྡེ་སྣོད་ལས། འདི་ལ་བྱང་ཆུབ་སེམས་དཔའི་བྱང་ཆུབ་ཏུ་མངོན་པར་མོས་པའི་སྔོན་དུ་འགྲོ་བ་ནི། སྙིང་རྗེ་ཆེན་པོ་ཡིན་ནོ་ཞེས་དང་། ཕར་ཕྱིན་བསྡུས་པ་ལས། ཐུབ་རྒྱལ་ཐེག་པ་སྙིང་རྗེའི་བསྟན་པ་ལ། །གཞན་ཕན་རོ་གཅིག་རང་བཞིན་དེ་དག་འཇུག །ཞེས་དང་། སྡོང་པོ་བཀོད་པའི་མདོ་ལས། མཚན་གྱི་ལྷ་མོ་དཔྱིད་ལྡན་ནོར་བཟང་མས། ཁོ་མོའི་སྙིང་རྗེ་རྒྱ་མཚོ་ཚད་མེད་དོ། །འདི་ལས་དུས་གསུམ་རྒྱལ་བ་འཇིག་རྟེན་འབྱུང་། །དེས་ནི་འགྲོ་བའི་སྡུག་བསྔལ་སེལ་བར་བྱེད། །ཞེས་དང་། རྒྱན་ལས། དང་པོ་རྩ་བ་ཐ་མར་འབྲས་མཆོག་ལྡན། །འདི་ནི་སྙིང་རྗེ་ལྗོན་ཤིང་ཆེན་པོ་ཡིན། །རྩ་བ་སྙིང་རྗེ་མེད་གྱུར་ན། །དཀའ་སྤྱད་བཟོད་པ་ཉིད་མི་འགྱུར། །ཞེས་དང་། སྙིང་རྗེ་ཆེན་པོ་ཡོན་ཏན་འབྱུང་གནས་ཀྱི། །སེམས་ཅན་རྣམས་ལ་སྙིང་རྗེ་སུ་མི་བྱེད། །འདི་ལྟར་འདི་དག་ལ་ནི་སྡུག་བསྔལ་ཡང་། །བརྩེས་བསྐྱེད་བདེ་བ་གཞལ་དུ་མེད་པར་འགྱུར། །ཞེས་དང་། བློ་གྲོས་རྒྱ་མཚོས་ཞུས་པའི་མདོ་ལས། སངས་རྒྱས་ཐོབ་པར་བྱེད་པའི་ཆོས་ནི་གཅིག་སྟེ། བདག་གི་བདེ་བ་ལ་མ་ཆགས་པའི་སྙིང་རྗེ་ཆེན་པོའོ། །ཞེས་དང་། བློ་སྦྱོང་སྙན་བརྒྱུད་དུ་ལུང་དུ་དྲངས་པ་ལས། མཆོད་པ་བླ་ན་མེད་པ་ནི་རྣམ་པ་གསུམ་སྟེ། སེམས་བསྐྱེད་པ་དང་། ཆོས་འཛིན་པ་དང་། སྙིང་རྗེ་བསྒོམ་པའོ། །ཞེས་དང་། དགེ་སྡིག་རྣམ་པར་འབྱེད་པའི་མདོ་ལས། ཚེ་རིང་བ་ནི་སྙིང་རྗེ་ཆེ་བ་ལས་འོངས་སོ། །ཞེས་དང་། སངས་རྒྱས་ཀྱི་སྦྲིད་པ་སངས་པའི་སྒྲ་ལས། ཡོན་གྱི་མཆོག་ནི་སྙིང་རྗེ་སྟེ། དེ་བས་སྙིང་རྗེ་ལྡན་པར་བྱོས། །ཞེས་དང་། དགེ་བཤེས་སྟོན་པའི་དྲུང་དུ། བཙུན་ཆུང་ཞིག་མཇལ་དུ་བྱུང་བ་ལ། ཁམ་པ་ལུང་པ་ཁོང་ཅི་མཛད་ཀྱིན་གདའ་གསུངས་པ་ལ། ཁམ་པ་གྲོག་ཁ་རེ་བཞུགས། དབུ་བཏུམས་ཏེ་བཤུམ་པ་འབའ་ཞིག་མཛད་ཅིང་གདའ་ཞུས་པས། སྟོན་པ་དབུ་ཞྭ་ཕུད། ཐུག་ཀར་ཐལ་མོ་སྦྱར་ནས། སྤྱན་ཆབ་མང་པོ་བྱུང་ནས་ཤིན་ཏུ་ངོ་མཚར་ཆེ། ཆོས་བྱ་བ་ཁོང་གིས་བྱས་པ་ཡིན། འདིའི་ཡོན་ཏན་མང་པོ་བཤད་རྒྱུ་ཡོད་དེ། ད་ལྟ་བཤད་ན་ཁོང་མི་མཉེས་པར་འདུག་གསུངས་པར་གདའ། དེས་ན་ཇོ་བོ་བཀའ་བརྒྱུད་རྣམས་ཀྱང་ཐུགས་དམ་གྱི་གཙོ་བོ་འདི་ལ་མཛད་པར་གདའ་གསུངས། བཀའ་གདམས་གླེགས་བམ་ལས། ཇོ་བོ་སེམས་ཅན་ཉོན་མོངས་པ་ཚན་ཆེ་བར་ཡོད་ན་དེ་དག་བསལ་ནས་གདམས་ངག་བྱེད་ན་ཅི་འདྲ་ཞིག་བགྱིད་འཚལ། འབྲོམ་སྙིང་རྗེ་ཕན་སེམས་གལ་ཆེ། ཇོ་བོ་ཆོས་ཐམས་ཅད་རང་ལས། སྙིང་རྗེ་ཕན་སེམས་གལ་ཆེ་བ་མ་ལགས་སམ། འབྲོམ་དེ་བས་ཁོ་དེ་སྐད་ཟེར། དེ་མེད་ན་གཟུང་འཛིན་གྱི་རྣམ་པར་རྟོག་པ་ཤས་ཆེན་པོ་རྣམས་མི་ཐུལ། ཇོ་བོ་འོ་ན་འཇིག་རྟེན་གྱི་ནད་ཡམས་ཆེན་པོ་ལ་སོགས་པ་འགོ་བའི་ནད་ཀྱི་གསེབ་ཏུ། ཕན་སེམས་ཀྱིས་ཕྱིན་ན་འགོ་འམ་མི་འགོ །འབྲོམ་རང་འདོད་ཀྱི་འཁྲི་བ་མ་ཞུགས་པས། ཕན་སེམས་ཁོ་ནས་ཕྱིན་ན་དེ་མི་འགོ་བར་མ་ཟད། སྔགས་ནག་གི་ཕུར་ཁ་དང་མུ་སྟེགས་ཀྱི་ངན་སྔགས་ཀྱི་སྣ་དང་། མ་མོའི་རྦོད་ཁ་དང་། དམག་འཁྲུག་བྱེད་པའི་གསེབ་ཏུ་ཕྱིན་ཀྱང་། དེ་ལ་གནོད་པ་འོང་མི་སྲིད། ཇོ་བོ་ཕན་སེམས་ཆེན་པོ་སྐྱེ་བ་ལ་རྒྱུ་གང་གལ་ཆེ། འབྲོམ་སྙིང་རྗེ་དྲག་པོ་ཐུན་མོང་མ་ཡིན་པ་དེ་གལ་ཆེའོ་གསུངས། ཡང་ཇོ་བོ་ངའི་ལུགས་ཀྱི་ཚད་མེད་བཞིའི་འགོ་གང་ནས་རྩོམ། འབྲོམ་སེམས་ལ་བཟོད་ཀླག་མེད་པ་གཅིག་བྱུང་ན། དེ་ལ་འདོར་འདོད་ཀྱི་སེམས་སྐྱེ་བ་གཅིག་འོང་བ་ཡིན། དཔེར་ན་བུ་མེ་དོང་དུ་ལྷུང་ན། མ་ལ་བཟོད་ཀླག་མེད་པའི་སེམས་སྐྱེ་སྟེ། བྱ་བ་གལ་ཆེ་འོ་ཐམས་ཅད་ལང་ངེ་ལོང་ངེ་ལ་བསྐྱུར་ནས། བུ་གཅིག་པུ་ཅི་ཐོན་གྱི་སེམས་སུ་རྔམས་ནས་འགྲོ། འབྲོམ་གཞན་དུ་བུ་ལ་བྱམས་པ་ཆེན་པོ་ཡོད་ཀྱང་། བུ་དེ་ཙམ་དུ་མི་ཉེས་ན་བྱ་བ་གཞན་གཙོར་བྱེད་དོ། །འབྲོམ་སེམས་ཅན་ཐམས་ཅད་ལ་བཟོད་ཀླག་མེད་པའི་སྙིང་རྗེ་ཡོད་ན། བྱ་བ་ཐམས་ཅད་དོར་ནས་སེམས་ཅན་ཅི་འདྲོངས་བྱེད་པ་གཅིག་འོང་། དེ་ལ་བརྟེན་ནས་ཕ་མ་ཡིན་པར་ངོ་ཤེས་པར་གོ །ཉེ་རིང་གཅིག་ཀྱང་མེད། དེ་དག་བདེ་ན་དང་སྐྱིད་ན་དགའ་བའི་སེམས་འབའ་ཞིག་སྦྱོང་ངོ་། །དེ་ཡང་སངས་རྒྱས་ཐོབ་ན་བདེ་སྐྱིད་ཐམས་ཅད་ཞོར་ལ་འོང་བས། སངས་རྒྱས་ལ་ཅི་འཁོད་བྱེད་པའོ། །འབྲོམ་དེས་ན་སྙིང་རྗེ་ཆེན་པོ་ནས་འགོ་བཟུང་ལ། སྙིང་རྗེ་བའི་སེམས་ཅན་རྣམས་སུ་ཡིན་ལྟོས། ཕ་མར་ཤེས་ཙ་ན། ཕན་ཅི་ཐོགས་ཀྱི་བྱམས་པ་གྱིས། བྱམས་པ་སྡོ་ཙ་ན་ཐམས་ཅད་སྐྱིད་ན་དགའ་བ་སངས་རྒྱས་ན་དགའ་བའི་དགའ་བ་སྒོམས། དགའ་བ་སྡོ་ཙ་ན་ཐམས་ཅད་ལ་ཉེ་རིང་དང་ཕྱོགས་རིས་མེད་པ། རང་སྐྱིད་པ་ལ་ཉེ་རིང་མེད་པ་བཞིན་བཏང་སྙོམས་ཆེན་པོས་ཁྱབ་པར་གྱིས། ཐམས་ཅད་ལ་རྣམ་པར་མི་རྟོག་པའི་ཡེ་ཤེས་ཀྱིས་སླེབ་པར་གྱིས། འབྲོམ་དེས་ན་ཕན་སེམས་ཀྱི་རྩ་བ་སྙིང་རྗེ་ཡིན། སྙིང་རྗེ་ལ་བརྟེན་ནས་བྱང་ཆུབ་སེམས་དཔའི་ཆོས་ཐམས་ཅད་འབྱུང་གསུངས། སྙིང་རྗེ་མེད་པའི་སྐྱོན་ནི་ས་ར་ཧས། སྙིང་རྗེ་དང་བྲལ་སྟོང་པ་ཉིད་ཞུགས་གང་། །དེ་ནི་ལམ་མཆོག་རྙེད་པ་མ་ཡིན་ནོ། །ཞེས་དང་། འཇམ་དཔལ་རྣམ་འཕྲུལ་ལས། སྟོང་པ་ཉིད་ལ་སོ་སོར་རྟོག་ཅིང་། སེམས་ཅན་ཡལ་བར་འདོར་བ་ནི་བདུད་ཀྱི་ལས་སོ། །ཞེས་དང་། འགྲོ་མགོན་གཙང་པ་རྒྱ་རས་ཀྱིས། སྙིང་རྗེ་མེད་ལ་འགྲོ་དོན་རྒྱངས་ཁྱི་ཟ་གསུངས་སོ། །འོ་ན་སྙིང་རྗེ་ཇི་ལྟར་བསྒོམ་སྙམ་ན། ཚེ་འདི་ལ་དྲིན་ཆེ་ཤོས་མ་ཡིན་པས་དེ་ལ་ཐོག་མར་བསྒོམ་ཚུལ་ནི། བློ་སྦྱོང་ལེགས་བཤད་ཀུན་འདུས་ལས། མ་འདིས་བདག་ལ་བྱམས་པའི་མིག་གིས་བལྟས། བརྩེ་བའི་སེམས་ཀྱིས་བཟུང་སྟེ། འཕྲལ་ཡུན་དུ་ཕན་པའི་ཕྱོགས་རྣམས་སྒྲུབ་པ་དང་། གནོད་པ་དང་སྡུག་བསྔལ་ལས་ཅི་ནུས་ཀྱིས་བསྐྱབས་པ་དང་། བདག་ལ་སྡུག་བསྔལ་བྱུང་དུས་མི་བཟོད་པའི་སྒོ་གསུམ་གྱི་རྣམ་འགྱུར་དང་། བདག་གི་ཆེད་དུ་སྡིག་སྡུག་དང་དུ་བླངས་པ་རྣམས་བསམས་ནས་སྙིང་རྗེ་དྲག་ཏུ་སྒོམས། དེའི་དུས་སུ་བླ་མ་དང་དཀོན་མཆོག་ལ་གསོལ་བ་འདེབས་པ་དང་། སྐྱབས་འགྲོ་བྱེད་ཅིང་བསྒོམས་ན་འཆུན་ཆེ་ཞིང་སྐྱེ་སླ་བར་འདུག་པས་དེ་བཞིན་བྱ། སྐྱབས་འགྲོ་བྱེད་པའི་དུས་སུ་རང་བཏང་སྙོམས་སུ་བཞག །མ་དམིགས་ཡུལ་དུ་བྱས། དེའི་སྡིག་སྡུག་རྣམས་བསམས་ཏེ། སྐྱབས་གསོལ་སྙིང་གི་དཀྱིལ་རུས་པའི་གཏིང་ནས་བྱ། གཞན་ལ་མི་གནོད་ན་སྐད་གསེང་མཐོན་པོས་བྱ། སྙིང་རྗེ་སྐྱེས་ན་ཉམས་བྱུང་རྒྱལ་དུ་བསྐྱང་ཞིང་སྣ་མི་བསྐྱིལ། དེ་ལྟར་དྲག་ལ་ཡུན་རིང་བསྒོམས་པས། སྙིང་རྗེ་སྐྱེས་ཏེ་མ་དེའི་སྡིག་སྡུག་བསལ་བ་དང་། བདེ་དགེ་བསྐྱེད་པར་འདོད་ཀྱང་། དེའི་ནུས་པ་བདག་ལ་མེད་ཅིང་། བླ་མ་དཀོན་མཆོག་ལ་ཡོད་པས། མ་ལག་ཞ་མའི་བུ་ཆུས་ཁྱེར་ན་གཞན་ལ་ར་མདའ་སྒྲོན་པ་བཞིན་དུ། བླ་མ་དཀོན་མཆོག་ལ་སྐྱབས་འགྲོ་དང་གསོལ་འདེབས་དྲག་པོ་བྱའོ། །མའི་མཚོན་ཏེ་ཕ་ལ་སོགས་པ་གང་སྙིང་ཉེ་བ་དང་། དྲིན་ཆེ་བ་རྣམས་ལ་དེ་ལྟར་བསྒོམ་མོ། །སྡུག་བསྔལ་ཆེ་བ་ལ་བསྒོམ་པ་ནི། དམྱལ་བ་ཡི་དྭགས་དུད་འགྲོ་རྣམས་ཀྱི་སྡུག་བསྔལ་བསམ་པ་སྟེ། འདི་རྣམས་ནི་བདག་ཚད་པས་ཅུང་ཟད་གདུངས་པའང་། བསིལ་བའི་ཐབས་བྱེད་པ་དང་། ཐ་ན་ཁ་ཚིག་གིས་དོགས་ནས། ཚོད་མ་ལ་ཕུས་འདེབས་པ་དང་། བདག་འཁྱགས་ཀྱིས་དོགས་ནས། ལུས་ཀྱི་དྲོད་ཀྱིས་བསྲོ་བ་དང་། བདག་བཀྲེས་སྐོམ་གྱིས་དོགས་ནས། རང་གིས་སྤྱོད་མི་ནུས་པའི་ལོངས་སྤྱོད་རྣམས་འཕངས་པ་མེད་པར་སྟེར་བ་དང་། ནུ་ཞོས་ཡང་ཡང་བསྐྱངས་པ་དང་། བདག་ལ་ཐ་ན་བཟའ་བཏུང་གི་ཟ་ཚུལ་ཚུན་ཆོད་ལེགས་པར་སློབ་ཅིང་། བདག་ན་ཡིས་དོགས་ཤི་ཡིས་དོགས་ནས་དཀའ་བ་དཔག་མེད་སྤྱོད་པའི་མ་ཡིན་ན། འདི་དག་ཚ་གྲང་བཀྲེས་སྐོམ་གླེན་ལྐུག་སོགས་ཀྱིས་གཟིར་བའི་གནས་སྐབས་འདི་འདྲར་གྱུར་པ་སྙིང་རྗེ་སྙམ་དུ་དྲག་ཏུ་བསྒོམས་ཤིང་། སྙིང་རྗེ་མ་སྐྱེས་པ་བསྐྱེད་པ་དང་། སྐྱེས་ནས་དེ་དག་སྡུག་བསྔལ་བྲལ་བ་དང་། བདེ་བ་ལ་འགོད་པའི་དོན་དུ་སྔར་བཞིན་གསོལ་བ་གདབ། ཡང་རྣམ་པ་གསལ་བའི་དགྲ་དང་ནད་གདོན་དང་ཁྲལ་བུ་ལོན་སོགས་ཀྱིས་ཉམ་ཐག་པའི་མི་སོགས་སྡུག་བསྔལ་གང་ཆེ་བ་ལ་དེ་ལྟར་བསྒོམ་མོ། །སྡིག་པ་ཆེ་བ་ལ་བསྒོམ་པ་ནི། ཁ་དྲག་བཙན་ཕྱུག་འཛོམ་ཞིང་། འཁོར་གཡོག་མང་ལ་སྡིག་པ་རླབས་ཅན་བྱེད་པ་འདི་རྣམས་ངན་སོང་བས་ཀྱང་ཆེས་ཆེར་སྙིང་རྗེ་བར་འདུག །འདི་དག་ལ་སྙིང་རྗེ་དྲག་པོ་སྐྱེ་ཐང་པ་ལ་མི་སྐྱེ་བ་དེ། རྟག་པར་རང་ལའང་ཚེ་འདིའི་ཕུན་ཚོགས་ཐོབ་འདོད་ཀྱི་བློ་ཕུག་ན་ཡོད་པའི་རྟགས་སུ་གདའ་གསུངས། འདི་རྣམས་རང་གཞན་ལ་གང་ཕན་བྱས་པས་ཆོག་པ་ལ། ཚེ་འདིའི་བྱ་བ་ཅུང་ཟད་རེའི་ཕྱིར། འདི་ཙམ་པའི་སྡིག་པ་བྱེད་བྱེད་ནས། དངོས་སུ་རང་གཞན་གཉིས་ཕུང་བྱེད་ཅིང་། ཕུགས་སུ་རང་གི་འདུན་མ་གཏན་བརླག་ལ་གཏོང་བ་འདི་རྣམས་སེམས་སོ་ན་གནས་པས་དུག་འཐུང་ན་ཅི་ཟེར། དེའི་དཔེར་ཡང་མི་བཟོད་ན་འདི་ལྟ་བུའི་ལས་བྱེད་པ་རེ་སྙིང་རྗེ་སྙམ་དུ་དྲག་ཏུ་བསྒོམ་ཞིང་ཡང་སྔར་ལྟར་བྱའོ། །གཞན་ཡང་གང་སྡིག་པ་ཆེ་བ་རྣམས་ལའང་དེ་ལྟར་བསྒོམ་མོ། །སྐྱེ་དཀའ་བ་ལ་བསྒོམ་པ་ནི། བདག་གིས་ཕན་བཏགས་པའི་ལན་དུ་གནོད་པ་བྱེད་པ་ལྟ་བུ་ལ་ཡང་བསྒོམ་སྟེ། འདིས་ཐོག་མ་མེད་པ་ནས་སྡུག་བསྔལ་དཔག་མེད་མྱོང་ཞིང་། ད་དུང་ཡང་གནོད་པ་ལ་སོགས་པའི་ལས་ངན་བསགས་པས་སྡུག་བསྔལ་དཔག་མེད་མྱོང་བར་འགྱུར་ལ། འདི་དག་གིས་ཀྱང་བདག་གི་ཕ་མ་ཡང་ཡང་བྱས་ཤིང་ཕན་ཡང་ཡང་བཏགས་པའི་དྲིན་ཅན་ཡིན་ན། འདི་ལྟར་གྱུར་པར་སྙིང་རྗེ་སྙམ་དུ་སྔར་ལྟར་བསྒོམ་མོ། །སེམས་ཅན་ཐམས་ཅད་ལ་བསྒོམ་པ་ནི། རང་གི་ཚེ་འདིའི་མ་ལྟ་བུ་དེ་ཤེས་པ་གདོན་གྱིས་བརླམས་པས་ན་སྨྱོ་བར་གྱུར། མིག་ཀྱང་ལོང་། ལོང་ཁྲིད་ཀྱང་མེད། ས་ཕྱོགས་ཀྱང་མི་བདེ། དེའི་དབང་གིས་གོམ་པ་རེ་བོར་བ་ན་བརྡབ་ཅིང་འོང་། དེ་ནས་ཀྱང་གཡང་འཇིགས་སུ་རུང་བར་ལྷུང་བར་འདུག་ན། དེ་ལ་སྙིང་རྗེ་བཅོས་མ་མ་ཡིན་པ་ཞིག་སྐྱེ་བ་ཡིན། དེ་བཞིན་དུ་སེམས་ཅན་ཐམས་ཅད་མ་ནི་ཡིན། ཉོན་མོངས་པའི་གདོན་གྱིས་བཏབ་སྟེ། ཐོག་མ་མེད་པ་ནས་སྨྱོས་པ་བཞིན་དུ་གྱུར། གཏི་མུག་གིས་ཤེས་རབ་ཀྱི་མིག་ཀྱང་ལོང་། དགེ་བའི་བཤེས་གཉེན་གྱི་ལོང་འཁྲིད་ཀྱང་མེད། འཁོར་བའི་ཀད་བུབ་མང་པོའི་ལམ་ཡང་མི་བདེ། དེ་ནས་ངན་སོང་རྣམ་པ་གསུམ་གྱི་གཡང་ས་འོག་ནས་འོག་ཏུ་ཁྲོགས་ཀྱིས་ལྟུང་བ་རྣམས་ལ་དམིགས་ཀྱིན་ཡང་སྙིང་རྗེ་བསྒོམ་མོ། །འདི་སྐྱེ་བ་ཡང་སླ་ཞིང་བསོད་ནམས་ཀྱང་ཆེ་གསུངས། གཞན་ཡང་བཀའ་གདམས་གླེགས་བམ་ལས། ཇོ་བོ་སྙིང་རྗེ་བསྒོམ་པའི་ཐབས་གཅིག་ཞུ་འཚལ། འབྲོམ་ཞུ་བ་ཆེ། སེམས་ཅན་ནད་དྲག་པོས་གཟིར་བའི་རྩར་རྒྱུག །དེ་སེམས་ཅན་ཐམས་ཅད་ལ་དམིགས་པས་ཁོབས་ལ། སེམས་ཅན་ཐམས་ཅད་ཀྱིས་འདི་ལྟ་བུའི་ལུས་བླངས་པས། ལུས་འདི་ཡོད་ན་ནད་འདི་འབྱུང་། མཛེ་ཐོག་ཏུ་ཕོལ། གཉན་ཐོག་ཏུ་གཟེར། གཟེར་ཐོག་ཏུ་གཟེར་བསྣན་ནས། སྡུག་བསྔལ་འདི་འདྲ་བ་འབའ་ཞིག་འོང་བ་སྙིང་རེ་རྗེ། ཨ་ཙ་མ་འདི་གཞན་མིན། ང་ཡང་ཡང་བསྐྱེད་པའི་ཕ་མ་ཡིན་པ་སྙམ་དུ། རྩ་བའི་མ་དེ་མེ་དོང་དུ་ལྷུང་བའི་སྙིང་རྗེ་ཙམ་དུ་མི་བཟོད་པར་བྱའོ། །དེ་བཞིན་དུ་དབུལ་བ་དང་ཕོངས་པ་དང་། བཀྲེས་སྐོམ་གོས་མེད་པ་རྣམས་ཀྱི་རྩར་ཕྱིན་ཅིང་། ཡང་དེ་ཁོ་ན་བཞིན་དུ་སྙིང་རྗེ་བསྒོམ་མོ། རང་གི་སྤྱིལ་བུ་ན་གནས་པའི་ཚེ་ཡང་དམྱལ་བ་ཡི་དྭགས་ལ་སོགས་པ་འཁོར་བའི་སྡུག་བསྔལ་སེམས་བརྩེ་ཡམ་ཡམ་པ་སྒོམས། དེ་ཡང་བཟོད་ཀླག་མེད་པར་སྒོམས་གསུངས། ལམ་རིམ་མྱུར་ལམ་ལས་ཐོག་མར་བཤན་པས་གསོད་བཞིན་པའི་ལུག་ལྟ་བུ་སྡུག་བསྔལ་གྱིས་ཉམ་ཐག་པའི་འགྲོ་བ་རྣམས་ལ་དམིགས་ནས་སྒོམས། དེའི་ཚུལ་ནི་མདུན་དུ་དེ་རྣམས་ཀྱི་རྣམ་པ་གསལ་བར་དམིགས་ནས། ཡན་ལག་རྣམས་ནི་བཅིངས། བྲང་གི་པགས་པ་ནི་གཤགས། བཤན་པའི་ལག་པ་ཁོང་བར་བཅུག་པས་སྲོག་ལ་བབས་པ་ནི་མངོན་སུམ་དུ་ཤེས། མིག་བཤན་པའི་གདོང་ལ་ཧྲིག་ཧྲིག་ཏུ་བལྟ་ཞིང་སྡུག་བསྔལ་གྱིས་ཉམ་ཐག་པའི་ཚུལ་བསམ་ནས། དེས་ན་འདི་རྣམས་སྡུག་བསྔལ་དང་སྡུག་བསྔལ་གྱི་རྒྱུ་ཐམས་ཅད་དང་བྲལ་ན་ཅི་མ་རུང་། སྡུག་བསྔལ་དང་སྡུག་བསྔལ་གྱི་རྒྱུ་ཐམས་ཅད་དང་བྲལ་བར་གྱུར་ཅིག །སྡུག་བསྔལ་དང་སྡུག་བསྔལ་གྱི་རྒྱུ་ཐམས་ཅད་དང་བྲལ་བར་བྱའོ། །དེ་ལྟར་བྱེད་ནུས་པར་བླ་མ་ལྷས་བྱིན་གྱིས་བརླབ་ཏུ་གསོལ། ཞེས་གསུངས། དེ་ལ་མྱོང་བ་ཐོན་པ་ན་དགེ་འདུན་གྱི་དཀོར་ལ་བག་མེད་དུ་སྤྱོད་པ་དང་། ཚུལ་འཆལ་དང་ཆོས་སྤོང་མཁན་དང་ལོག་ལྟ་ཅན་དང་། སེམས་ཅན་ལ་འཚེ་ཞིང་སྡིག་པ་མི་དགེ་བ་སྣ་ཚོགས་བྱེད་པ་ལ་རྐྱེན་རྐྱེན་པོར་བྱེད་པའི་འགྲོ་བ་རྣམས་ལ་དམིགས་ནས་སྒོམས་གསུངས། དེ་དག་ནི་མཚོན་པ་ཙམ་སྟེ། རྒྱས་པར་འཁོར་བ་སྤྱིའི་སྡུག་བསྔལ་བརྒྱད་དང་དྲུག་དང་། གསུམ་དང་བྱེ་བྲག་རིགས་དྲུག་སོ་སོར་སྡུག་བསྔལ་དང་། བྱང་ས་ལས་སྙིང་རྗེས་དམིགས་པའི་སྡུག་བསྔལ་བརྒྱ་རྩ་བཅུ་གསུངས་པ་ལ་བལྟས་ནས་བློའི་མཐུ་ཡོད་པ་རྣམས་ཀྱིས་བསྒོམ་པར་བྱའོ། །གང་ལྟར་བྱས་ཀྱང་སྙིང་རྗེ་སྐྱེ་བར་མི་འདོད་ན། རྟེན་འབྲེལ་སྙིང་པོའི་ཁྲིད་ལས་སྐྱབས་སེམས་སྔོན་དུ་སོང་བས་རང་གི་སྤྱི་བོར་པད་ཟླའི་གདན་ལ། རྩ་བའི་བླ་མ་སྤྱན་རས་གཟིགས་སུ་བསྒོམས་པས་རང་གི་མདུན་དུ་རྩ་བའི་མ་གསལ་བཏབ་ནས། དེའི་ལྟོར་ཆགས་པ་ནས་བཙས་པ་དང་། མཐར་ནར་སོན་པའི་བར་བསྐྱངས་པའི་དྲིན་བསམ་ལ། བརྩེ་གདུངས་དྲག་ཏུ་ཤུགས་བསྐྱེད་ནས། ངག་ཏུ་ངའི་མ་ཞེས་ཡང་ཡང་བརྗོད་ལ། བ་སྤུ་གཡོ་བ་དང་འཆི་མ་འཁྲུགས་པ་ནམ་བྱུང་བར་བསྒོམ་ཞིང་། དེ་ལྟར་མ་བྱུང་ན་ལུས་སྤུས་བྲང་སྦྱར། གདོང་སྨད། བཞིན་བསྡུས། ལག་པས་འགྲམ་སྐྱོར། སྲིན་ལག་ཁར་བཅུག །མྱ་ངན་གྱི་ལུས་གནད་དང་ལྡན་པར་སྙིང་རྗེ་དྲག་ཏུ་བསྒོམས་ཤིང་། ཕ་བླ་མ་བདག་གི་མ་དྲིན་ཅན་འདི་ཐར་པའི་ལམ་ལ་དུས་ད་ལྟ་རང་དྲོངས་མཛོད། ཅེས་ར་མདའ་འབོད་པའི་ཚུལ་དུ་སྐད་ཀྱི་ང་རོ་ཆེན་པོས་གསོལ་བ་འདེབས་ཤིང་། བསྒོམ་གྱི་སྣེ་ཟིན་ནས་དམིགས་པ་ཁ་བསྒྱུར། འགྲོ་དྲུག་ཕ་མ་ཡོངས་ལ་སྤོས་ནས་བསྒོམ་སྟེ། ལྷ་ལ་འཆི་འཕོ། ལྷ་མ་ཡིན་ལ་འཐབ་རྩོད། མི་ལ་མྱོང་གྲུབ་སྐྱེ་རྒ་ན་འཆི། དུད་འགྲོ་ལ་གསོད་འཁོལ། ཡི་དྭགས་བཀྲེས་སྐོམ། དམྱལ་བའི་ཚ་གྲང་བཙོ་བསྲེག་རྣམས་དྲན་པར་བྱས་ལ་སྙིང་རྗེ་བསྐྱེད་ཅིང་། ཡུས་ངོ་ཐོན་གྱི་ཕ་མ་ཞེས་དྲག་ཤུལ་དུ་གསོལ་བ་ཕུར་ཚུགས་སུ་བཏབ་རྗེས། མ་རྒན་འགྲོ་དྲུག་གི་སྡུག་བསྔལ་དང་ལེན་གྱིས་བཟོད་སྟོབས་བསྐྱེད་མཐར། བདག་གཞན་མཉམ་ཉིད་སྤྲོས་བྲལ་ནམ་མཁའ་ལྟ་བུའི་ངང་ལ་འཇོག་གསུངས་པ་ལྟར་ཡང་བསྒོམ་པར་བྱའོ། །སྙིང་རྗེ་ཆེན་པོ་མ་སྐྱེས་ཀྱི་བར་དུ། ཐུན་གྱི་ངོ་བོ་ཙམ་ལ་བསྒོམ་པར་མ་ཟད། ཐུན་རྗེས་ལ་སོགས་པའི་སྤྱོད་ལམ་ཐམས་ཅད་དུ་དྲན་པར་བྱས་ནས་རྒྱུན་ལྡན་དུ་བསྒོམ་ན་བོག་ཆེ་སྟེ། བསྒོམ་རིམ་བར་པ་ལས། སྙིང་རྗེ་དེ་ཏིང་ངེ་འཛིན་ལ་འདུག་ཀྱང་རུང་སྤྱོད་ལམ་ཐམས་ཅད་དུ་ཡང་རུང་སྟེ། དུས་ཐམས་ཅད་དུ་སེམས་ཅན་ཐམས་ཅད་ལ་བསྒོམ་པར་བྱ་གསུངས། དེས་ན་ཐུན་མཚམས་རྣམས་སུ་སྙིང་རྗེ་སྟོན་པའི་གསུང་རབ་དགོངས་འགྲེལ་ལ་བལྟ་ཞིང་ཚིགས་སུ་བཅད་པ་དབྱངས་སུ་བཏོན་ནས་བསྐྱང་བར་བྱའོ། །བཀའ་གདམས་གླེགས་བམ་ལས། འབྲོམ་རིན་པོ་ཆེས། བདག་གི་ཕ་མ་ཉོན་མོངས་དགྲ་བོས་ཁྱེར། །དགྲ་བོར་བཅས་པ་སྐྱེ་རྒ་ན་འཆི་ཡི། །ཆུ་བོ་བཞི་རུ་རབ་ཏུ་བྱིང་བར་གྱུར། །ཐར་པའི་གཟིངས་བཅས་བླ་མ་མཉན་པ་མཆོག །ཕན་བདེའི་སྐྱ་བས་ཁ་ལོ་རབ་བསྒྱུར་ནས། །བདག་གི་ཕ་མ་སྐམ་ལ་འདོན་དུ་གསོལ། །ཕལ་ཆེར་མུ་མཐའ་མེད་པའི་རྒྱ་མཚོར་ཤོར། །བླ་མ་ཀླུ་དབང་གཙུག་གི་ནོར་བུ་ཅན། །ང་ཡི་ཕ་མ་བདེ་བའི་སྐམ་ལ་དྲོངས། །མཐུ་དཔལ་རྨད་མངའ་ཁྱེད་ཀྱིས་དྲང་དུ་གསོལ། །ཞེས་པ་དང་། སྐུ་གསུམ་དོན་ཐུགས་ལས། འགྲོ་བ་དྲུག་གི་སེམས་ཅན་ཐམས་ཅད་ནི། །བདག་གི་ཕ་མར་མ་གྱུར་གཅིག་ཀྱང་མེད། །ཕ་མ་འདི་དག་འཁོར་འཁྱམས་སྙིང་རེ་རྗེ། །བརྩེ་སེམས་བུ་གཅིག་ཤི་བའི་མ་བཞིན་དུ། །འཁོར་བའི་མཚོ་ལས་སྒྲོལ་བར་དམ་བཅའ་ཞིང་། །ཇི་ལྟར་བྱ་མོས་སྒོང་གསོ་གབ་པ་ལྟར། །རྣམ་མཁྱེན་ས་ལ་འགོད་པའི་བྱམས་པ་དང་། །རྒྱལ་པོའི་གདུང་རྒྱུད་ཆད་ཁར་སྲས་འཁྲུངས་ལྟར། །བདེ་དགའ་རྒྱ་མཚོ་ཐོབ་པའི་དགའ་བ་དང་། །དྲང་སྲོང་རྒྱལ་པོས་གཏོར་མ་བསྔོ་བ་བཞིན། །ཉེ་རིང་དགྲ་གཉེན་མེད་པའི་བཏང་སྙོམས་དང་། །འགྲོ་རྣམས་བླ་མེད་ས་ལ་འགོད་པའི་ཕྱིར། །བདག་གིས་ཐེག་ཆེན་བླ་མེད་སྒྲུབ་པར་བགྱི། །གནོད་པའི་ལན་དུ་ཕན་པའི་གདུང་ཤུགས་བསྐྱེད། །གསུངས་པ་སོགས་ཚིགས་བཅད་གང་ཤེས་བརྗོད་ཅིང་དོན་ཡིད་ལ་བསམ་པར་བྱའོ། །དེ་ལྟར་བསྒོམས་པས་སྙིང་རྗེ་སྐྱེས་པའི་ཚད་ནི། བསྒོམ་རིམ་དང་པོ་ལས། གང་གི་ཚེ་ཡིད་དུ་འོང་བའི་བུ་མི་བདེ་བ་བཞིན་དུ། སེམས་ཅན་ལ་ཡང་སྡུག་བསྔལ་གཏན་ནས་བྱང་བར་འདོད་པའི་རྣམ་པས་སྙིང་རྗེ་རང་གི་ངང་གིས་འཇུག་པ་བདག་ཉིད་ཀྱིས་མཚུངས་པར་འཇུག་པར་འགྱུར་བ་དེའི་ཚེ་དེ་རྫོགས་པ་ཡིན་པས་སྙིང་རྗེ་ཆེན་པོའི་མིང་འཐོབ་སྟེ། ཞེས་དང་། དེ་བཞིན་དུ་རྗེ་རིན་པོ་ཆེས། བུ་ཆུང་སྙིང་དུ་ཆེས་སྡུག་པ་སྡུག་བསྔལ་བར་གྱུར་པ་ལ་མ་དེ་སྙིང་རྗེ་ཇི་ཙམ་སྐྱེས་པ་དེ་ཙམ་པའི་བློ་ཆོད་གཅིག་སེམས་ཅན་ཐམས་ཅད་ལ་སྙིང་རྗེ་རང་གི་ངང་གིས་སྐྱེ་བ་ན། སྙིང་རྗེ་ཆེན་པོའི་མཚན་ཉིད་ཚང་བར་གསུངས་སོ། །སྨྲས་པ། སེམས་ཅན་ཐམས་ཅད་སངས་རྒྱས་མ་ཐོབ་བར། །ཡལ་བར་མི་འདོར་བརྩེ་བས་སྐྱོང་མཛད་པའི། །སངས་རྒྱས་ཐུགས་རྗེ་ཅན་ལ་གསོལ་བ་འདེབས། །བདག་གི་ཕ་མ་ཡོངས་ལ་ཐུགས་རྗེས་གཟིགས། །རང་གི་ལུས་སྲོག་གཅོད་པའི་དགྲ་ལ་ཡང་། །ཕ་མའི་འདུ་ཤེས་སྐྱེས་ནས་ལྷག་པར་དུ། །བརྩེ་བའི་བྱང་ཆུབ་སེམས་དཔའ་ཐམས་ཅད་ཀྱིས། །བདག་གི་ཕ་མ་སེམས་ཅན་བུ་བཞིན་སྐྱོངས། །སེམས་ཅན་སྡུག་བསྔལ་མཐོང་ན་བཞུགས་མི་ཚུགས། །འགྲོ་དོན་མཛད་པའི་རྩ་བརྒྱུད་བླ་མ་ཡིས། །བདག་གི་ཕ་མ་སེམས་ཅན་ཐམས་ཅད་ཀྱི། །སྡུག་བསྔལ་མ་ལུས་ཞི་བར་བྱིན་གྱིས་རློབས། །རང་གི་ཚེ་རབས་ཐོག་མ་མ་མཆིས་པས། །ཚེ་སྔོན་ཕ་མར་མ་གྱུར་གཅིག་ཀྱང་མེད། །དྲིན་ཅན་ཕ་མར་གྱུར་པའི་འགྲོ་ཀུན་གྱིས། །མི་འདོད་སྡུག་བསྔལ་མྱོང་བ་སྙིང་རེ་རྗེ། །ཚེ་སྔོན་བུ་ངན་རང་ཉིད་ཚ་བའི་དུས། །བསིལ་བར་བྱེད་པའི་དྲིན་ཅན་ཕ་མ་རྣམས། །ལ་ལ་ད་ལྟ་ཚ་དམྱལ་བརྒྱད་དུ་སྐྱེས། །ཚ་བའི་སྡུག་བསྔལ་མྱོང་བ་སྙིང་རེ་རྗེ། །ཚེ་སྔོན་བུ་ངན་རང་ཉིད་གྲང་བའི་དུས། །དྲོད་ཀྱིས་བསྐྱངས་པའི་དྲིན་ཅན་ཕ་མ་རྣམས། །ལ་ལ་ད་ལྟ་གྲངས་དམྱལ་བརྒྱད་དུ་སྐྱེས། །གྲང་བའི་སྡུག་བསྔལ་མྱོང་བ་སྙིང་རེ་རྗེ། །ཚེ་སྔོན་བུ་ངན་རང་ཉིད་བཀྲེས་སྐོམ་དུས། །བཟའ་བཏུང་སྟེར་བའི་དྲིན་ཅན་ཕ་མ་རྣམས། །ལ་ལ་ད་ལྟ་ཡི་དྭགས་གནས་སུ་སྐྱེས། །བཀྲེས་སྐོམ་སྡུག་བསྔལ་མྱོང་བ་སྙིང་རེ་རྗེ། །ཚེ་སྔོན་བུ་ངན་རང་ཉིད་བླུན་པའི་དུས། །བླང་དོར་སྟོན་པའི་དྲིན་ཅན་ཕ་མ་རྣམས། །ལ་ལ་ད་ལྟ་དུད་འགྲོའི་གནས་སུ་སྐྱེས། །བཀོལ་སྤྱོད་སྡུག་བསྔལ་མྱོང་བ་སྙིང་རེ་རྗེ། །ཚེ་སྔོན་བུ་ངན་རང་ཉིད་ན་བའི་དུས། །ནད་གཡོག་བྱེད་པའི་དྲིན་ཅན་ཕ་མ་རྣམས། །ལ་ལ་ད་ལྟ་མི་ཡི་གནས་སུ་སྐྱེས། །ན་འཆིའི་སྡུག་བསྔལ་མྱོང་བ་སྙིང་རེ་རྗེ། །ཚེ་སྔོན་བུ་ངན་རང་ཉིད་འཇིགས་པའི་དུས། །བསུ་སྐྱེལ་བྱེད་པའི་དྲིན་ཅན་ཕ་མ་རྣམས། །ལ་ལ་ད་ལྟ་ལྷ་མིན་གནས་སུ་སྐྱེས། །འཐབ་རྩོད་སྡུག་བསྔལ་མྱོང་བ་སྙིང་རེ་རྗེ། །ཚེ་སྔོན་བུ་ངན་རང་ཉིད་དབུལ་བའི་དུས། །གང་འདོད་སྟེར་བའི་དྲིན་ཅན་ཕ་མ་རྣམས། །ལ་ལ་ད་ལྟ་ལྷ་ཡི་གནས་སུ་སྐྱེས། །འཕོ་ལྟུང་སྡུག་བསྔལ་མྱོང་བ་སྙིང་རེ་རྗེ། །ཀྱེ་ཧུད་ཕ་མར་མ་གྱུར་སུ་ཡང་མེད། །འཁོར་བའི་གནས་སུ་བདེ་བ་གང་ཡང་མེད། །རང་ལ་སྐྱོབ་པའི་ནུས་པ་ཅི་ཡང་མེད། །ཀྱེ་མ་ཀྱེ་ཧུད་ད་ནི་ཇི་ལྟར་བྱ། །བདེ་མེད་སྡུག་བསྔལ་བརྒྱ་ཡིས་གཙེས་པ་ཡི། །ཕ་མ་སེམས་ཅན་འདི་ཀུན་སྡུག་བསྔལ་དང་། །སྡུག་བསྔལ་རྒྱུ་དང་བྲལ་ན་ཅི་མ་རུང་། །སྡུག་བསྔལ་སྡུག་བསྔལ་རྒྱུ་དང་བྲལ་གྱུར་ཅིག །དེང་ནས་བཟུང་སྟེ་ཚེ་རབས་ཐམས་ཅད་དུ། །བདག་གིས་ཕ་མ་དྲིན་ཅན་སེམས་ཅན་གྱི། །སྡུག་བསྔལ་བསལ་ནས་བདེ་ལ་འགོད་པར་བྱ། །དེ་ལྟར་ནུས་པར་བླ་མས་བྱིན་གྱིས་རློབས། །བདག་གིས་དུས་གསུམ་བསགས་པའི་དགེ་ཚོགས་མཐུས། །ཚ་གྲང་བཀྲེས་སྐོམ་བཀོལ་སྤྱོད་སྡུག་བསྔལ་དང་། །ན་འཆི་འཐབ་རྩོད་འཕོ་ལྟུང་སྡུག་བསྔལ་སོགས། །འགྲོ་དྲུག་སྡུག་བསྔལ་མ་ལུས་ཞི་བར་ཤོག །ཆོས་མཛད་སྐྱེས་བུ་རྣམས་ཀྱི་རྒྱན་གྱི་མཆོག །དཔག་མེད་ཡོན་ཏན་འབྱུང་གནས་ཡིད་བཞིན་ནོར། །ཆོས་ཀྱི་རྩ་བ་སྙིང་རྗེ་རིན་པོ་ཆེ། །ཚེ་རབས་ཀུན་ཏུ་འབྲལ་བ་མེད་གྱུར་ཅིག །ཅེས་པའི་ཚིག་རྣམས་ངག་ཏུ་བརྗོད་ཅིང་སྙིང་ཐག་པ་ནས་དེ་དག་གི་དོན་རྣམས་ཡིད་ལ་བསམས་ན། རིང་པོར་མི་ཐོགས་པར་སྙིང་རྗེ་ཆེན་པོ་རྒྱུད་ལ་བདེ་བླག་ཏུ་སྐྱེས་ནས། རང་གཞན་གྱི་དོན་ཐམས་ཅད་འགྲུབ་པར་འགྱུར་བས་ན། བསྒོམ་པ་ལ་བརྩོན་པར་མཛོད་ཅིག །ཅེས་སྨྲས་པའོ།། 
༈ །།ཡང་དད་གཏོང་བློ་གྲོས་ཆེ་བའི་སྐལ་ལྡན་གྱི་སློབ་བུ་ལྷ་རྗེ་ཀུན་དགས་རྣ་གཡུ་སོགས་ནོར་སྣ་མང་པོ་ཞིག་ཕུལ་ནས། རབ་ཏུ་གུས་པའི་ཕྱག་དང་བཅས་ཁོ་བོ་ལ་ངེས་པར་སངས་རྒྱས་ཐོབ་པའི་གདམས་པ་ཞིག་བསྟན་དུ་གསོལ། ཞེས་ཞུ་དོན་ཚིགས་སུ་བཅད་དེ་དབྱངས་སུ་ཕུལ་བ། ཟབ་གསལ་ཐུགས་ཀྱི་མཐིང་ཤོག་ལ། །ཟབ་རྒྱས་ཆོས་ཀྱི་གསེར་ཡིག་བྲིས། །མི་བརྗེད་གཟུངས་ཀྱི་ན་བཟས་ཀླུབས། །རྗེ་གླེགས་བམ་ལྟ་བུའི་རྣལ་འབྱོར་པ། །མཁྱེན་རབ་ཁ་གཉིས་ཤིན་ཏུ་རྣོ། །མ་རྟོག་ལོག་རྟོག་ཐེ་ཚོམ་གྱི། །རྨོངས་པའི་དྲ་བ་རྩད་ནས་གཅོད། །རྗེ་རལ་གྲི་ལྟ་བུའི་རྣལ་འབྱོར་པ། ཁྱེད་ལ་ཕྱག་འཚལ་མཆོད་པ་འབུལ། །སྡིག་ལྟུང་ཀུན་བཤགས་རྗེས་ཡི་རང་། །ཟབ་རྒྱས་ཆོས་ཞུ་ཞབས་བརྟན་འབུལ། །དགེ་ཚོགས་སྐུ་ཚེ་བརྟན་ཕྱིར་བསྔོ། །དེ་མཐུས་བསྐལ་བརྒྱར་ཞབས་བརྟན་ཤོག །ཟབ་མོ་ལྟ་བ་རྒྱ་ཆེན་སྤྱོད། །གདམས་པ་རིན་ཆེན་མཛོད་འཛིན་པའི། །མཚན་ལྡན་བླ་མ་རིན་པོ་ཆེ། །བརྩེ་བ་ཆེན་པོས་བདག་ལ་དགོངས། །སྔོན་ཆད་ཚེ་འདིའི་དབང་དུ་སོང་། །དལ་འབྱོར་མི་ལུས་རིན་ཆེན་འདི། །དོན་མེད་ཚེ་འདིའི་ལས་ལ་བསྐོལ། །དོན་ཆེན་ཡལ་བར་ཤོར་ནས་སོང་། །ད་ནི་རྒན་པོ་འཆི་ལ་ཉེ། །མི་རྟག་འཆི་བ་མྱུར་དུ་འོང་། །བསམ་པས་སྐྱོ་བ་ནང་ནས་སྐྱེས། །ད་ལྟ་བླ་མའི་ཞབས་དྲུང་སྙེགས། །ད་ནི་རྗེ་བཙུན་རིན་པོ་ཆེ། །འཆི་བྲོད་གདམས་པ་བསྟན་དུ་གསོལ། །བསྟན་བཞིན་ཉམས་སུ་ལེན་ནུས་པར། །བླ་མ་ཁྱེད་ཀྱིས་བྱིན་གྱིས་རློབས། །དེང་ནས་བཟུང་སྟེ་ཚེ་རབས་ཀུན། ཁྱེད་དང་ནམ་ཡང་མི་འབྲལ་ཞིང་། །གསུངས་བཞིན་ཐོས་བསམ་བསྒོམ་བྱས་ནས། །མྱུར་དུ་སངས་རྒྱས་ཐོབ་པར་ཤོག །ཅེས་ཕུལ་བའི་ལན་དུ་གདམས་པ་འདི་ཉིད་བསྟན་ཏེ། །འོ་ངེས་པར་སངས་རྒྱས་ཀྱི་གོ་འཕང་ཐོབ་ཕྱིར། ཐེག་པ་ཆེན་པོ་མདོ་སྔགས་ཀྱི་ཆོས་ཀྱི་སྒོར་ཞུགས་ནས། ཆོས་རྣམ་དག་ཅིག་བྱེད་རྒྱུ་ཡིན་ན། ཐེག་ཆེན་ཆོས་ཀྱི་རྩ་བའི་རྨང་རྡོ་ལྟ་བུའི་བྱམས་སྙིང་རྗེ་གཉིས་དང་། སྐྱེས་བུ་ཆེན་པོའི་རྣམ་རྟོག་བརྒྱད་ལ་བསླབ་ན་བསོད་ནམས་ཀྱི་ཚོགས་རྒྱ་ཆེན་པོ་རྫོགས་ནས། དཀའ་ཚེགས་མེད་པར་མྱུར་དུ་མངོན་པར་རྫོགས་པར་སངས་རྒྱས་པར་འགྱུར་བས་བློ་གྲོས་ཅན་རྣམས་ཀྱིས་འདི་ལ་བསླབ་པ་གལ་ཆེ། དེ་ལ་ཇི་ལྟར་སློབ་སྙམ་ན། དེ་ཡང་རང་གི་ཚེ་སྔོན་མ་རྣམས་སུ་དྲིན་ཅན་གྱི་ཕ་མ་སོགས་གཉེན་མཛའ་བཤེས་སུ་གྱུར་ནས་ཕན་ཚད་མེད་བཏགས། གནོད་པ་ཚད་མེད་ལས་བསྐྱབས། སེམས་ཅན་ཐམས་ཅད་ད་ལྟའི་གནས་སྐབས་འདིར་ཚེ་རབས་གཏན་དུ་བདེ་ཞིང་སྐྱིད་པའི་ཟག་མེད་ཐར་པ་དང་ཐམས་ཅད་མཁྱེན་པའི་གོ་འཕང་གི་བདེ་བ་ཕར་ཞོག །བར་སྐབས་སུ་ཟག་བཅས་ལྷ་མིའི་ནང་གི་ཚངས་པ་བརྒྱ་བྱིན་སོགས་ཕུན་སུམ་ཚོགས་པ་ཙམ་ཞིག་གི་བདེ་བ་ཡང་མེད་པ་འདི་རྣམས་སྙིང་རེ་རྗེ། དྲིན་ཅན་ཕ་མ་སེམས་ཅན་འདི་དག་ཀུན་ཟག་བཅས་ཟག་མེད་ཀྱི་བདེ་བ་དག་དང་། དེའི་རྒྱུ་དགེ་བ་ཀུན་དང་ལྡན་པ་ཞིག་བྱུང་ན་ཅི་མ་རུང་། ལྡན་པར་གྱུར་ཅིག །ལྡན་པ་ཞིག་བདག་གིས་བྱའོ། །དེ་ལྟར་བྱེད་ནུས་པར་བླ་མ་ལྷས་བྱིན་གྱིས་བརླབ་ཏུ་གསོལ། སྙམ་དུ་སེམས་ཅན་ཐམས་ཅད་ལ་བྱམས་པ་ཤུགས་དྲག་ལ་རྒྱུན་རིང་བ་སྒོམས། ཡང་སྐྱེ་རྒ་ན་འཆི་ཡོད་མེད་འདུ་འབྲལ་བརྡེག་བརྡུང་སོགས་འཁོར་བ་སྤྱི་ཡི་སྡུག་བསྔལ་དང་། ཁྱད་པར་དུ་དམྱལ་བ་ཚ་གྲང་ཡི་དྭགས་བཀྲེས་སྐོམ། དུད་འགྲོ་བཀོལ་སྤྱོད་ཀྱི་སྡུག་བསྔལ་རྣམས་བསམ་སྟེ། སྡུག་བསྔལ་མྱོང་བའི་ཕ་མ་སེམས་ཅན་འདི་ཀུན་ཤིན་ཏུ་སྙིང་རེ་རྗེ། འདི་རྣམས་སྤྱིར་འཁོར་བ་དང་། ཁྱད་པར་ངན་སོང་གསུམ་གྱི་སྡུག་བསྔལ་དང་བྲལ་བ་ཞིག་བྱུང་ན་ཅི་མ་རུང་། བྲལ་བར་གྱུར་ཅིག །བྲལ་བ་ཞིག་བདག་གིས་བྱའོ། །དེ་ལྟར་བྱེད་ནུས་པར་བླ་མ་ལྷས་བྱིན་གྱིས་བརླབ་ཏུ་གསོལ། སྙམ་དུ་སྙིང་རྗེ་ཤུགས་དྲག་པོ་ནན་ཏན་ཡང་ཡང་སྒོམས། དེ་ནས་བདག་གིས་ནམ་ཞིག་ཕ་མ་སེམས་ཅན་རྣམས་ཀྱི་སྡུག་བསྔལ་སེལ་ནུས་སྙམ་པ་དང་། ནམ་ཞིག་དབུལ་བས་ཉེན་པའི་སེམས་ཅན་རྣམས་འབྱོར་པ་ཆེན་པོ་ལ་འཇོག་ནུས་སྙམ་པ་དང་། ནམ་ཞིག་ཤ་ཁྲག་དང་བཅས་པའི་ལུས་ཀྱིས་སེམས་ཅན་གྱི་དོན་བྱེད་ནུས་སྙམ་པ་དང་། ནམ་ཞིག་དམྱལ་བར་ཡུན་རིང་དུ་གནས་ནས་སེམས་ཅན་ལ་ཕན་འདོགས་ནུས་སྙམ་པ་དང་། ནམ་ཞིག་འཇིག་རྟེན་དང་འཇིག་རྟེན་ལས་འདས་པའི་འབྱོར་པ་ཆེན་པོས་སེམས་ཅན་རྣམས་ཀྱི་བསམ་པ་རྫོགས་པར་བྱེད་ནུས་སྙམ་པ་དང་། ནམ་ཞིག་སངས་རྒྱས་སུ་གྱུར་ནས་སེམས་ཅན་ཐམས་ཅད་ཀྱི་སྡུག་བསྔལ་ངེས་པར་འབྱིན་ནུས་སྙམ་པ་དང་། སེམས་ཅན་ལ་མི་ཕན་པའི་སྐྱེ་བ་དང་། དོན་དམ་པའི་རོ་ལ་གཅིག་ཏུ་སྤྱོད་པ་དང་། སྐྱེ་བོ་ཐམས་ཅད་སིམ་པར་མི་བྱེད་པའི་ཚིག་དང་། གཞན་ལ་མི་ཕན་པའི་འཚོ་བ་དང་། ལུས་དང་ཤེས་རབ་དང་། ནོར་དང་དབང་ཕྱུག་དང་ལྡན་པ་དང་། གཞན་ལ་གནོད་པ་བྱེད་པ་ལ་དགའ་བར་ཚེ་རབས་ཐམས་ཅད་དུ་མ་གྱུར་ཅིག་སྙམ་པ་དང་། སེམས་ཅན་རྣམས་ཀྱི་སྡིག་པའི་འབྲས་བུ་བདག་ལ་སྨིན་ཅིང་། བདག་གི་དགེ་བའི་འབྲས་བུ་དེ་དག་ལ་སྨིན་པར་གྱུར་ཅིག་སྙམ་དུ་བསྒོམ་མོ། །སྐྱེས་བུ་ཆེན་པོའི་རྣམ་རྟོག་བརྒྱད་པོ་ངོ་བོ་རྣམ་རྟོག་ཡིན་ཡང་། ཤིན་ཏུ་ངོ་མཚར་ཅན་ཡིན་པས། སྐྱེས་བུ་ཆེན་པོ་རྣམས་ཀྱིས་ཀྱང་བསྒོམ་པར་གསུངས་ན། འོ་སྐོལ་རྣམས་ཀྱིས་བསྒོམ་དགོས་པ་ལྟ་ཅི་སྨོས། དེས་ན་རབ་ཏུ་འབད་ནས་བསྒོམ་པར་བྱའོ། །སླར་ཡང་སྨྲས་པ། དྲིན་ཅན་བླ་མ་རྣམས་ལ་གསོལ་བ་འདེབས། །བྱམས་དང་སྙིང་རྗེ་སྐྱེ་བར་བྱིན་གྱིས་རློབས། །ཀྱེ་ཧུད་ཕ་མར་མ་གྱུར་སེམས་ཅན་མེད། །འཁོར་བའི་གནས་ན་བདེ་བ་སྐད་ཅིག་མེད། །བདེ་མེད་སེམས་ཅན་བྱམས་པས་ཅིས་མི་སྐྱོང་། །སྡུག་བསྔལ་ཉམ་ཐག་འགྲོ་རྣམས་སྙིང་རེ་རྗེ། །བདག་གིས་ནམ་ཞིག་སེམས་ཅན་ཐམས་ཅད་ཀྱི། །མི་འདོད་སྡུག་བསྔལ་སེལ་ནུས་སྙམ་པ་དང་། །ནམ་ཞིག་དབུལ་བས་ཉེན་པའི་སེམས་ཅན་རྣམས། །འབྱོར་པ་ཆེན་པོར་འཇོག་ནུས་སྙམ་པ་དང་། །ནམ་ཞིག་ཤ་ཁྲག་རུས་པ་དང་བཅས་པའི། །ལུས་ཀྱིས་འགྲོ་དོན་བྱེད་ནུས་སྙམ་པ་དང་། །ནམ་ཞིག་དམྱལ་བར་གནས་ནས་སེམས་ཅན་ལ། །ཕན་འདོགས་ཆེན་པོ་བྱེད་ནུས་སྙམ་པ་དང་། །ནམ་ཞིག་འབྱོར་པ་ཆེན་པོས་སེམས་ཅན་གྱི། །བསམ་པ་རྫོགས་པར་བྱེད་ནུས་སྙམ་པ་དང་། །ནམ་ཞིག་སངས་རྒྱས་གྱུར་ནས་སེམས་ཅན་གྱི། །སྡུག་བསྔལ་ངེས་པར་འབྱིན་ནུས་སྙམ་པ་དང་། །སེམས་ཅན་རྣམས་ལ་མི་ཕན་སྐྱེ་བ་དང་། །དོན་དམ་རོ་ལ་གཅིག་ཏུ་སྤྱོད་པ་དང་། །སྐྱེ་བོ་ཐམས་ཅད་དགའ་བར་མི་བྱེད་ཚིག །སེམས་ཅན་གཞན་ལ་མི་ཕན་འཚེ་བ་དང་། །ལུས་དང་ཤེས་རབ་ནོར་དང་དབང་ཕྱུག་དང་། །གཞན་ལ་གནོད་པ་བྱེད་ལ་སེམས་དགའ་བར། །ཚེ་རབས་ཀུན་ཏུ་མ་གྱུར་སྙམ་པ་དང་། །སེམས་ཅན་སྡིག་པའི་འབྲས་བུ་བདག་ལ་སྨིན། །བདག་གི་དགེ་བའི་འབྲས་བུ་དེ་དག་ལ། །སྨིན་པར་གྱུར་ཅིག་སྙམ་དུ་བསྒོམ་པར་བྱ། །དཔལ་ལྡན་རྩ་བའི་བླ་མ་རིན་པོ་ཆེ། །གཞན་ཕན་བསམ་པ་འབྱོངས་པར་བྱིན་གྱིས་རློབས། །ཞེས་ཚིག་ངག་ཏུ་བརྗོད་ཅིང་། དོན་ཡིད་ལ་བསམ་ན་བྱམས་པ་དང་སྙིང་རྗེ་གཞན་ལ་ཕན་འདོགས་འདོད་ཀྱི་བྱང་ཆུབ་ཀྱི་སེམས་རྣམས་རིམ་གྱིས་ངམ་ངམ་ཤུགས་ཀྱིས་རྒྱུད་ལ་བདེ་བླག་ཏུ་སྐྱེས་ནས། ཐེག་པ་ཆེན་པོའི་གྲལ་དུ་ཆུད་ཅིང་། ཕྱིར་མི་ལྡོག་པའི་བྱང་ཆུབ་སེམས་དཔར་འགྱུར་རོ། །ཞེས་སྨྲས་པའོ།།
༈ །།ཡང་རང་བཞིན་གྱིས་བསམ་པ་བཟང་ཞིང་། ཚུལ་ཁྲིམས་གཙང་བའི་སྐལ་ལྡན་གྱི་སློབ་མ་བློ་བཟང་དོན་འགྲུབ་ཀྱིས། ཁོ་བོ་ལ་སྐྱེ་དགུའི་འདོད་དོན་མ་ལུས་པ་ཡོངས་སུ་སྐོང་བའི་གདམས་པ་རིན་ཆེན་དབང་གི་རྒྱལ་པོ་བྱང་ཆུབ་ལམ་རིམ་ཆེན་མོའི་ནང་ལྟར། རྒྱུ་འབྲས་མན་ངག་བདུན་གྱི་སྒོ་ནས་བྱང་ཆུབ་ཀྱི་སེམས་ལ་བློ་སྦྱོང་ཚུལ་དང་། བདག་གཞན་བརྗེ་བའི་བྱང་ཆུབ་ཀྱི་སེམས་ལ་བློ་སྦྱོང་ཚུལ་ཁ་གསལ་ཞིང་ཉུང་ལ་འདུས་ཆེ་བ་ཞིག་དགོས་ཞེས་ཞུ་དོན་དབྱངས་སུ་ཕུལ་བ། འགྲོ་ཀུན་མ་འདྲིས་མཛའ་བའི་བཤེས། ཁྱེད་ཀྱིས་བདག་ཅག་རྣམས་ཀྱི་ཕྱིར། །བསྐལ་པ་དཔག་མེད་སྔོན་རོལ་ནས། །ཡང་ཡང་བྱང་ཆུབ་ཐུགས་མཆོག་བསྐྱེད། །རང་ཉིད་གཅེས་འཛིན་སྡུག་བསྔལ་སྒོ། །གཞན་རྣམས་གཅེས་འཛིན་ཡོན་ཏན་གཞིར། །གཟིགས་ནས་རང་ཉིད་ཡལ་བར་དོར། །སེམས་ཅན་གཞན་ལ་རབ་ཏུ་གཅེས། །སྡུག་བསྔལ་རང་བདེ་འདོད་ལས་བྱུང་། །བདེ་བ་གཞན་ཕན་སེམས་ལས་བྱུང་། །དེ་གཉིས་རྣམ་དབྱེ་ལེགས་མཁྱེན་ནས། །བདག་བདེ་གཞན་གྱི་སྡུག་བསྔལ་བརྗེ། །སྙིང་རྗེ་ཆེན་པོས་ཐུགས་བསྐྱོད་ནས། །འགྲོ་བའི་དོན་ལ་སྐྱོ་ངལ་མེད། །གནོད་པ་བྱེད་པའི་དགྲ་ལ་ཡང་། །རབ་ཏུ་བརྩེ་བས་ཕན་ཐོགས་མཛད། །དམ་ཆོས་འོ་མ་བསྲུབས་པ་ལས། །བྱུང་བའི་བྱང་ཆུབ་སེམས་ཀྱི་མར། །རང་ཡང་བཞེས་ཤིང་གཞན་དག་ལ། །བགོ་བཤའ་བྱེད་པ་ཁྱེད་མིན་སུ། །དེ་ཕྱིར་བདག་བས་གཞན་གཅེས་ཀྱི། །བྱང་ཆུབ་སེམས་ལ་མངའ་བརྙེས་པས། །འབྲེལ་ཚད་དོན་ལྡན་བླ་མ་ལ། །ཕྱག་འཚལ་གསོལ་བ་འདེབས་པའི་འབྲས། །འཇམ་དབྱངས་མི་ཡི་ཚུལ་འཛིན་པའི། །རྒྱལ་བ་བློ་བཟང་གྲགས་པ་ཡི། །གདམས་པ་རིན་ཆེན་དབང་གི་རྒྱལ། །བྱང་ཆུབ་ལམ་རིམ་ཆེན་མོ་ལྟར། །རྒྱུ་འབྲས་མན་ངག་བདུན་དང་ནི། །བདག་གཞན་བརྗེ་བའི་བྱང་ཆུབ་སེམས། །བསྒོམ་ཚུལ་ཞལ་གདམས་ཟབ་མོ་ཞིག །བརྩེ་བས་བདག་ལ་བསྟན་དུ་གསོལ། །ཞེས་ཕུལ་བའི་ལན་དུ། འོ་རྒྱུ་འབྲས་མན་ངག་བདུན་གྱི་སྒོ་ནས། བྱང་ཆུབ་ཀྱི་སེམས་ལ་བློ་སྦྱོང་ཚུལ་ལ། དང་པོ་མར་ཤེས་པ་ནི་རང་གི་ཚེ་འཁོར་བ་ཐོག་མ་མ་མཆིས་པའི་ཚེ་རབས་སྔོན་མ་རྣམས་སུ། སེམས་ཅན་ཐམས་ཅད་རང་གི་མར་མ་གྱུར་པ་ནི་གཅིག་ཀྱང་མེད། སེམས་ཅན་རེ་རེས་ཀྱང་མ་བྱས་པ་གྲངས་ཀྱིས་མི་ཆོད་ཅེས་ཐམས་ཅད་མཁྱེན་པ་སངས་རྒྱས་ཀྱིས་གསུངས་པས་ན། གསུང་དེ་ཚད་མར་བཟུང་ནས། སེམས་ཅན་ཐམས་ཅད་གཅིག་ཀྱང་མ་ལུས་པ་རང་གི་མ་ཡིན་སྙམ་དུ་བསམ། གཉིས་པ་དྲིན་དྲན་པ་ནི་སེམས་ཅན་རྣམས་ཀྱིས་མ་བྱས་རེས་ཀྱིས། ཚེ་འདིའི་མས་རང་ཇི་ལྟར་བསྐྱངས་པ་དེ་ལྟར་ཕན་ཚད་མེད་པ་བཏགས། གནོད་པ་ཚད་མེད་པ་ལས་བསྐྱབས་པས་དྲིན་ཅན་ཤ་སྟག་ཡིན་སྙམ་དུ་བསམ། གསུམ་པ་དྲིན་གཟོ་བ་ནི་འཇིག་རྟེན་འདི་ན་ལན་གཅིག་ཟས་གོས་ཙམ་བྱིན་པ་དང་། འཇིགས་པ་ལས་སྐྱོབ་པའི་དཔོན་ཞིག་ལ་ཡང་སླར་མི་དེས་དྲིན་གཟོ་ཞིག་མ་བྱས་ན་ཀུན་གྱིས་མི་དེ་ལ་ཁྲེལ་མེད་པར་བརྩི་ན། ཚེ་འཁོར་བ་ཐོག་མེད་ནས་ཡང་ཡང་ཕན་བཏགས་འཇིགས་པ་ལས་བསྐྱབས་པའི་མ་གྱུར་སེམས་ཅན་ཐམས་ཅད་ལ། རང་གིས་དྲིན་གཟོ་ཞིག་མ་བྱས་ན་དེ་ལས་ཁྲེལ་མེད་ཅིག་གཞན་ན་མེད་པས། སེམས་ཅན་ཐམས་ཅད་ལ་དྲིན་གཟོ་བཟང་པོ་ཞིག་ཅི་ནས་ཀྱང་བྱ་སྙམ་དུ་བསམ། བཞི་པ་བྱམས་པ་ནི་སེམས་ཅན་ཐམས་ཅད་ཀྱིས་འདོད་པ་བདེ་བ་འདོད་ཀྱང་། སྒྲུབ་པ་སྡུག་བསྔལ་གྱི་རྒྱུ་ཁོ་ན་སྒྲུབ་པས་ཞེ་འདོད་དང་ལག་ལེན་ཕྱིན་ཅི་ལོག་ཏུ་ཤོར་བའི་དབང་གིས། ད་ལྟའི་གནས་སྐབས་ཐར་པའི་བདེ་བ་ཕར་ཞོག །མངོན་མཐོའི་ནང་གི་ལྷའི་དབང་པོ་ཚངས་པ་བརྒྱ་བྱིན། མིའི་ནང་གི་འཁོར་ལོས་བསྒྱུར་རྒྱལ་ཙམ་གྱི་བདེ་བ་ཡང་མེད། དེ་ཕར་ཞོག །མི་ཕལ་ཆེར་ལ། དེང་སང་གི་མི་ཚང་ཕྱུག་པོ་གཅིག་གི་བདེ་བ་ཡང་མེད། དེ་ཕར་ཞོག་ངན་སོང་གསུམ་གྱི་སེམས་ཅན་ལ་མི་ཐབས་སྡུག་ཤོས་ཙམ་ཞིག་གི་བདེ་བ་ཡང་མེད་པས་ན། མ་གྱུར་སེམས་ཅན་འདི་ཀུན་བདེ་བ་དང་ལྡན་ན་ཅི་མ་རུང་། ལྡན་པར་གྱུར་ཅིག །ལྡན་པ་ཞིག་བྱའོ་སྙམ་དུ་དཔེར་ན་མས་བུ་གཅིག་པུ་ཟས་གོས་ཀྱིས་ཕོངས་པ་ལ་རྟག་ཏུ་བྱམས་པ་ལྟར། སེམས་ཅན་ཐམས་ཅད་ལ་ཡིད་འོང་གི་བྱམས་པ་བསྒོམ་མོ། །ལྔ་པ་སྙིང་རྗེ་ནི་ཡང་སེམས་ཅན་ལ་བདེ་བ་མེད་པར་མ་ཟད། དམྱལ་བ་ལ་ཚ་གྲང་། ཡི་དྭགས་ལ་བཀྲེས་སྐོམ། དུད་འགྲོ་ལ་བཀོལ་སྤྱོད་ཀྱི་སྡུག་བསྔལ། མི་ལ་ཡོད་པ་འཚོ་སྐྱོང་། མེད་པ་བཙལ་ན་མི་རྙེད་པའི་སྡུག་བསྔལ་དང་། དགྲ་མི་སྡུག་པ་དང་འཕྲད་ཅིང་གཉེན་སྡུག་པ་དང་བྲལ་བའི་སྡུག་བསྔལ་དག །ཐུན་མོང་དུ་སྐྱེ་རྒ་ན་འཆིའི་སྡུག་བསྔལ། ལྷ་མ་ཡིན་ལ་འཐབ་རྩོད་ཀྱི་སྡུག་བསྔལ། ལྷ་ལ་འཆི་འཕོ་ལྟུང་བའི་སྡུག་བསྔལ་སྟེ་སྡུག་བསྔལ་བསམ་གྱིས་མི་ཁྱབ་པ་ཡོད་པས་ན། སྡུག་བསྔལ་གྱིས་མནར་བའི་མ་གྱུར་སེམས་ཅན་ཐམས་ཅད་སྡུག་བསྔལ་དང་བྲལ་ན་ཅི་མ་རུང་། བྲལ་བར་གྱུར་ཅིག །བྲལ་བར་བྱའོ་སྙམ་དུ་དཔེར་ན་མས་བུ་གཅིག་ཡོད་པ་མེ་ནང་དུ་ལྷུང་བ་མཐོང་ན་མི་བཟོད་པའི་སྙིང་རྗེ་སྐྱེ་བ་ལྟར། སེམས་ཅན་ཐམས་ཅད་ལ་སྙིང་རྗེ་ཆེན་པོ་སྒོམས། དྲུག་པ་ལྷག་བསམ་ནི་བྱམས་པ་དང་སྙིང་རྗེ་དྲག་པོའི་ངང་ནས། བདེ་བ་མེད་ཅིང་སྡུག་བསྔལ་གྱིས་བར་མཚམས་མེད་པར་གདུངས་པས་ཉམ་ཐག་མ་གྱུར་སེམས་ཅན་འདི་དག་རྣམས་ཀྱིས་བུ་བདག་ལ་མི་རེ་ན་སུ་ལ་རེ། བུ་བདག་གིས་མ་འདི་དག་ལ་ཕན་མི་འདོགས་ན་གཞན་སུ་ཞིག་གིས་ཕན་འདོགས། ད་ནི་མ་གྱུར་སེམས་ཅན་ཐམས་ཅད་སྡུག་བསྔལ་གྱིས་ཉམ་ཐག་པ་ཀུན་སྤྱིར་འཁོར་བ་དང་ཁྱད་པར་ངན་སོང་གསུམ་གྱི་སྡུག་བསྔལ་ལས་བདག་གིས་བསྒྲལ་བར་བྱའོ། །བདེ་བ་མེད་པ་རྣམས་གནས་སྐབས་སུ་ལྷ་མིའི་བདེ་བ་དང་། མཐར་ཐུག་གཏན་བདེ་ཐར་པ་དང་ཐམས་ཅད་མཁྱེན་པའི་གོ་འཕང་ལ་བདག་ཉིད་གཅིག་པུས་འགོད་པར་བྱའོ་སྙམ་དུ་ལྷག་བསམ་རྣམ་དག་སྒོམས། བདུན་པ་བྱང་ཆུབ་ཀྱི་སེམས་ནི། འོ་ན་རང་གིས་མ་གྱུར་སེམས་ཅན་ཐམས་ཅད་ཀྱི་སྡུག་བསྔལ་བསལ་བདེ་བ་ལ་འགོད་པའི་ཁུར་ཁྱེར་ཀྱང་། ད་ལྟའི་གནས་སྐབས་སུ་རང་གིས་སེམས་ཅན་ཐམས་ཅད་ཕར་ཞོག་སེམས་ཅན་གཅིག་ཙམ་གྱི་སྡུག་བསྔལ་སྣ་གཅིག་མི་སེལ། བདེ་བ་སྣ་གཅིག་སྟེར་མི་ནུས་པར་མ་ཟད། རང་ཡང་ལས་ཉོན་དབང་གིས་གར་འགྲོའི་གཏད་སོ་མ་མཆིས་པས། དེ་ལྟ་བུའི་ནུས་པ་སུ་ལ་ཡོད་སྙམ་ན། སྐྱོན་ཀུན་ཟད་ཡོན་ཏན་ཀུན་དང་ལྡན་པའི་ཡང་དག་པར་རྫོགས་པའི་སངས་རྒྱས་ལ་ཡོད། རང་གིས་དེ་ལྟ་བུའི་གོ་འཕང་ཞིག་ཐོབ་རྒྱུ་ཡིན་ན་སྐུའི་སྒོ་ནས་འོད་ཟེར་རེ་རེ་ཙམ་སྤྲོས་པས་ཀྱང་སེམས་ཅན་བྱེ་བ་ཐེར་འབུམ་གྱི་སྡུག་བསྔལ་དུས་གཅིག་ལ་བསལ། བདེ་བ་ལ་དུས་གཅིག་ལ་འགོད་པའི་ནུས་པ་ཡོད་པས་ན། ད་ནི་རང་གཞན་གང་གི་དོན་དུ་ཡང་སངས་རྒྱས་ཀྱི་གོ་འཕང་ཞིག་མ་ཐོབ་པའི་ཐབས་མི་འདུག་པས། བདག་གིས་མྱུར་བར་མྱུར་དུ་ཡང་དག་པར་རྫོགས་པའི་སངས་རྒྱས་ཀྱི་གོ་འཕང་ཞིག་ཐོབ་ན་ཅི་མ་རུང་། ཐོབ་པར་གྱུར་ཅིག །ཐོབ་པ་ཞིག་ཅི་ནས་ཀྱང་བྱའོ་སྙམ་དུ་བློ་སྦྱོང་བའོ། །བདག་གཞན་བརྗེ་པའི་བྱང་ཆུབ་ཀྱི་སེམས་ལ་བློ་སྦྱོང་ཚུལ་ནི། འོ་ན་མྱུར་དུ་མངོན་པར་རྫོགས་པར་སངས་རྒྱ་བར་འདོད་པས་གང་ལ་བསླབ་པར་བྱ་སྙམ་ན། སྔོན་ཡང་དག་པར་རྫོགས་པའི་སངས་རྒྱས་བཅོམ་ལྡན་འདས་ཀྱིས་མ་གྱུར་འགྲོ་བ་ཡོངས་ཀྱི་དོན་དུ་སངས་རྒྱས་ཀྱི་གོ་འཕང་ཐོབ་པའི་ཕྱིར་སློབ་པ་ལམ་གྱི་གནས་སྐབས་སུ། རང་ཡལ་བར་དོར་གཞན་གཅེས་པར་བཟུང་ནས། གྱོང་དང་ཕམ་ཁ་རང་གིས་བླངས། ཁེ་དང་རྒྱལ་ཁ་གཞན་ལ་བྱིན་པས་སྔོན་ནས་སངས་རྒྱས་སོ། །འོ་སྐོལ་རྣམས་ཀྱིས་གཞན་ཡལ་བར་དོར་རང་གཅེས་པར་བཟུང་ནས་རང་དོན་མ་འགྲུབ་པར་མ་ཟད། ད་བར་འཁོར་བར་འཁྱམས་ནས་སྡུག་བསྔལ་མྱོང་བ་ཡིན་པས། ད་ནི་སངས་རྒྱས་ཀྱི་རྣམ་ཐར་ལྟར། རང་གིས་ཀྱང་སེམས་ཅན་ཐམས་ཅད་ཀྱི་དོན་དུ་མྱུར་དུ་སངས་རྒྱ་བའི་ཕྱིར་བདག་བས་གཞན་གཅེས་ཀྱི་བསམ་པས་གྱོང་དང་ཕམ་ཁ་རང་གིས་བླངས། ཁེ་དང་རྒྱལ་ཁ་གཞན་ལ་སྟེར་ཐུབ་ན་ཅི་མ་རུང་། ཐུབ་པར་གྱུར་ཅིག །ཐུབ་པ་ཞིག་ཅི་ནས་ཀྱང་བྱའོ་སྙམ་དུ་བློ་སྦྱོང་བ་འདི་ཀ་ལགས། དེ་ལྟར་སྦྱངས་ན་མྱུར་དུ་མངོན་པར་རྫོགས་པར་སངས་རྒྱ་བར་འགྱུར་རོ། །སྨྲས་པ། དྲིན་ཅན་བླ་མ་རྣམས་ལ་གསོལ་བ་འདེབས། །བྱང་ཆུབ་སེམས་མཆོག་འབྱོངས་པར་བྱིན་གྱིས་རློབས། །ནམ་མཁའི་མཐའ་མཉམ་སེམས་ཅན་ཐམས་ཅད་ནི། །བདག་གི་ཨ་མར་མ་གྱུར་གཅིག་ཀྱང་མེད། །གྱུར་དུས་ཚེ་འདིའི་མ་བཞིན་དྲིན་རེ་ཆེ། །དྲིན་ཅན་རྣམས་ལ་དྲིན་གཟོ་ཅིས་ཀྱང་དགོས། །བདེ་བ་མེད་པ་རྣམས་ལ་བྱམས་པར་བྱ། །སྡུག་བསྔལ་ཉམ་ཐག་ཡོངས་ལ་སྙིང་རྗེ་སྒོམས། །བདག་གིས་སེམས་ཅན་ཐམས་ཅད་སྡུག་བསྔལ་བསལ། །གཏན་བདེ་སངས་རྒྱས་ས་ལ་འགོད་པར་བྱ། །སྡུག་བསྔལ་བསལ་ནས་བདེ་ལ་འགོད་པའི་སླད། །རྫོགས་པའི་སངས་རྒྱས་གོ་འཕང་ཐོབ་པར་བྱ། །སྔོན་ཚེ་བཅོམ་ལྡན་འདས་ཀྱིས་རང་དོན་དོར། །གཞན་དོན་མཛད་ནས་སངས་རྒྱས་ཐོབ་པ་ལྟར། །ད་ནི་བདག་ཀྱང་རང་དོན་ཡལ་བར་དོར། །འགྲོ་བ་གཞན་གྱི་དོན་ལ་བརྩོན་པར་བྱ། །རྒྱལ་བུ་ཐམས་ཅད་སྒྲོལ་དུ་གྱུར་པ་ན། །བུ་དང་བུ་མོ་རྒྱལ་སྲིད་སྦྱིན་པ་ལྟར། །ཤིན་ཏུ་འཕྲེང་བའི་འཁོར་དང་ལོངས་སྤྱོད་སོགས། །འཕངས་པ་མེད་པར་ཡོངས་སུ་གཏང་བར་བྱ། །རྒྱལ་བུ་སྙིང་སྟོབས་ཆེན་པོར་གྱུར་པ་ན། །སྟག་མོ་རང་གི་ཤ་ཡིས་གསོས་པ་ལྟར། །ཤིན་ཏུ་གཅེས་པའི་སྒྱུ་ལུས་ཕུང་པོ་འདི། །ཤ་ཟའི་ཚོགས་ལ་དགའ་བས་སྦྱིན་པར་བྱ། །རྒྱལ་པོ་བྱམས་པའི་སྟོབས་སུ་གྱུར་པ་ན། །གནོད་སྦྱིན་རང་གི་ཁྲག་གིས་གསོས་པ་ལྟར། །གཅད་པར་དཀའ་བའི་སྙིང་ཁྲག་དྲོན་མོ་འདི། ཁྲག་འཐུང་དག་ལ་བརྩེ་བས་སྦྱིན་པར་བྱ། །ཚོང་དཔོན་ཁྱེའུ་ཆུ་འབེབས་གྱུར་པ་ན། །བདེ་གཤེགས་མཚན་བརྗོད་ཉ་རྣམས་དྲངས་པ་ལྟར། །ཆོས་ཀྱི་འཕོངས་པའི་སྐྱེ་བོ་ཐམས་ཅད་ལ། །དམ་པའི་ཆོས་ཀྱི་སྦྱིན་པ་སྦྱིན་པར་བྱ། །རྒྱལ་བུ་དགེ་དོན་ཆེན་པོར་གྱུར་པའི་ཚེ། །ངན་ངོན་ལོག་སྒྲུབ་ཐུགས་རྗེས་བཟོད་པ་ལྟར། །འཁོར་གྱིས་ལོག་སྒྲུབ་གཤིས་ངན་འཁྲུག་པ་ལ། །སྙིང་རྗེ་ཆེན་པོས་ལྷག་པར་བརྩེ་བར་བྱ། །བྱང་ཆུབ་སེམས་དཔའ་སྤྲེའུར་གྱུར་པ་ན། །སྡིག་ཅན་ཁྲོན་པའི་གནས་ནས་དྲངས་པ་ལྟར། །ངན་པ་དག་ལ་ཕན་བཏགས་མི་ཤེས་ཀྱང་། །བཟང་ལན་མི་འདོད་སྙིང་རྗེས་དྲང་བར་བྱ། །འདིའི་མཚོན་དུས་གསུམ་བསགས་པའི་དགེ་ཚོགས་རྣམས། །བྱང་ཆུབ་སེམས་མཆོག་འབྱོང་བའི་རྒྱུ་རུ་བསྔོ། །དེང་ནས་བཟུང་སྟེ་བྱང་ཆུབ་མ་ཐོབ་བར། །བྱང་ཆུབ་སེམས་དང་ནམ་ཡང་མི་འབྲལ་ཤོག །ཅེས་ཚིག་གི་རྗེས་སུ་དོན་འབྲང་བ་བྱས། བློ་ཡང་ཡང་སྦྱངས་ན། སྐབས་ཤིག་བྱམས་སྙིང་རྗེ་བྱང་ཆུབ་ཀྱི་སེམས་རིན་པོ་ཆེ་རྣམས་ངམ་ངམ་ཤུགས་ཀྱིས་འབྱོང་བར་འགྱུར་རོ། །ཞེས་སྨྲས་པའོ།།
༈ །།ཡང་དད་བརྩོན་སྙིང་རྗེ་དང་ལྡན་པའི་སློབ་བུ་སྦྱིན་པ་སངས་རྒྱས་ཀྱིས་རྩམ་པ་དོ་པོ་གཅིག་དང་ལྷ་རྫས་བཅས་ཕུལ་ནས་གདམས་པ་དགོས་ཞེས་ཞུ་དོན་ཕུལ་བ། མཉམ་མེད་ཐུབ་དབང་རྣམ་ཐར་ལྟར། །དང་པོ་བྱང་ཆུབ་ཐུགས་བསྐྱེད་ནས། །བར་དུ་བསྐལ་མང་ཚོགས་གཉིས་བསགས། །ཐ་མ་རྫོགས་པའི་སངས་རྒྱས་ཐོབ། །ད་ལྟ་བདག་སོགས་གཙུག་གི་རྒྱན། ཁྱེད་ལ་གུས་པས་ཞུ་དོན་ནི། །ཆོས་མེད་དཀོར་ཟན་སེར་གཟུགས་བདག །དང་པོ་མ་རིག་དབང་དུ་སོང་། །བར་དུ་ཉོན་མོངས་དུག་ལྔ་ལངས། །ཐ་མ་ལས་ངན་སྣ་ཚོགས་བསགས། །ད་ལྟ་ཆོས་མེད་ལུས་སུ་སྐྱེས། །ད་ནི་བླ་མ་རིན་པོ་ཆེ། ཁྱེད་ལ་བསྟེན་ནས་ལྷ་ཆོས་ཤིག །བྱེད་སྙམ་ཞབས་པད་དྲུང་དུ་འོང་། །རྫོགས་པའི་སངས་རྒྱས་ཐོབ་པའི་ཐབས། །ཟབ་རྒྱས་གདམས་པ་སྩལ་དུ་གསོལ། །དེང་ནས་བཟུང་སྟེ་བྱང་ཆུབ་བར། ཁྱེད་ཀྱིས་རྗེས་སུ་འཛིན་པར་ཞུ། ཁྱེད་ཀྱི་ཐུགས་རྗེ་ལ་བསྟེན་ནས། །ལྷ་ཆོས་བྱས་ནས་འཚང་རྒྱ་ཤོག །ཅེས་ཕུལ་བའི་ལན་དུ་གདམས་པ་འདི་ཉིད་བསྟན་ཏེ། འོ་སྔོན་བདག་ཅག་གི་སྟོན་པ་ཐུགས་རྗེ་ཅན་གྱིས། དང་པོ་བྱང་ཆུབ་མཆོག་ཏུ་ཐུགས་བསྐྱེད། བར་དུ་བསྐལ་ཆེན་གྲངས་མེད་གསུམ་དུ་ཚོགས་བསགས། མཐའ་མ་མྱུར་དུ་མངོན་པར་རྫོགས་པར་སངས་རྒྱས་པ་ཡིན་པས། དེ་བཞིན་དུ་འོ་སྐོལ་རྣམས་ཀྱིས་ཀྱང་སེམས་བསྐྱེད་པ་འདི་གལ་ཆེ། དེ་ཇི་ལྟར་བསྐྱེད་ན་བླ་མའི་དྲུང་ངམ། སྐུ་གསུང་ཐུགས་རྟེན་གྱི་མདུན་ནམ། ཡང་ན་རང་གི་མདུན་གྱི་ནམ་མཁར་འཇའ་དང་འོད་ཀྱི་ཀློང་ན་བླ་མ་ཐུབ་པའི་དབང་པོ་སོགས་ཚོགས་ཞིང་རྣམས་ཁྲ་ལམ་མེར་བཞུགས་ཡོད་པར་མོས་ནས། དེ་ལ་ཡན་ལག་བདུན་པ་མཎྜལ་ཕུལ། སྐྱབས་འགྲོ་བྱ། དེ་ནས་སེམས་བསྐྱེད་དངོས་ལ་མ་གྱུར་སེམས་ཅན་ཐམས་ཅད་ཀྱི་དོན་དུ་སངས་རྒྱས་ཀྱི་གོ་འཕང་ཐོབ་པར་བྱ། དེའི་ཕྱིར་དུ་ཕར་ཕྱིན་དྲུག་སོགས་རྒྱལ་སྲས་ཀྱི་སྤྱོད་པ་རྣམས་ལ་བསླབ་པར་བྱ་སྙམ་དུ། སངས་རྒྱས་བྱང་ཆུབ་སེམས་དཔའ་ཀུན། །བདག་ལ་དགོངས་པར་མཛད་དུ་གསོལ། །ཇི་ལྟར་སྔོན་གྱི་བདེ་གཤེགས་ཀྱིས། །བྱང་ཆུབ་ཐུགས་ནི་བསྐྱེད་པ་དང་། །བྱང་ཆུབ་སེམས་དཔའི་བསླབ་པ་ལ། །རིམ་པ་བཞིན་དུ་བསླབ་པ་ལྟར། །བདག་ཀྱང་འགྲོ་ལ་ཕན་དོན་དུ། །བྱང་ཆུབ་སེམས་ནི་བསྐྱེད་བགྱི་ཞིང་། །བྱང་ཆུབ་སེམས་དཔའི་བསླབ་པ་ལ། །རིམ་པ་བཞིན་དུ་བསླབ་པར་བགྱི། །ཞེས་ལན་གསུམ་བརྗོད་པར་བྱ། དེ་ནས། དེང་དུས་བདག་ཚེ་འབྲས་བུ་ཡོད། །མི་ཡི་སྲིད་པ་ལེགས་པར་ཐོབ། །དེ་རིང་སངས་རྒྱས་རིགས་སུ་སྐྱེས། །སངས་རྒྱས་སྲས་སུ་ད་གྱུར་ཏོ། །ད་ནི་བདག་གིས་ཅི་ནས་ཀྱང་། །རིགས་དང་མཐུན་པའི་ལས་བརྩམས་ཏེ། །སྐྱོན་མེད་བཙུན་པའི་རིགས་འདི་ལ། །རྙོག་པར་མི་འགྱུར་དེ་ལྟར་བྱ། །ཞེས་སྤྲོ་བ་བསྐྱེད། དེ་ནས་སེམས་བསྐྱེད་དེ་ཉམས་པའི་རྒྱུ་ནག་པོའི་ཆོས་བཞི་སྤོང་བ་ནི། བླ་མ་མཁན་སློབ་སོགས་ལ་རྫུན་སྨྲས་ནས་དབུ་བསྐོར་བ་དང་གཅིག །གཞན་དགེ་བ་བྱེད་པ་ལ་འགྱོད་པ་བསྐྱེད་པ་དང་གཉིས། བྱང་ཆུབ་སེམས་དཔའ་ལ་ཞེ་སྡང་གིས་མི་སྙན་པ་སྨྲས་པ་དང་གསུམ། ལྷག་བསམ་མ་ཡིན་པར་གཡོ་སྒྱུ་བྱེད་པ་དང་བཞི་ཡིན། སེམས་བསྐྱེད་འཕེལ་བའི་རྒྱུ་དཀར་པོའི་ཆོས་བཞི་ལ་བསླབ་པ་ནི། སེམས་ཅན་སུ་ལ་ཡང་ཐ་ན་ཀུ་རེ་བཞད་གད་ཀྱི་ཕྱིར་ཡང་རྫུན་མི་སྨྲ་བ་དང་གཅིག །གཡོ་སྒྱུ་མེད་པར་དྲང་པོར་བྱེད་པ་དང་གཉིས། བྱང་ཆུབ་སེམས་དཔའ་རྣམས་ཀྱི་བསྔགས་པ་བརྗོད་པ་དང་གསུམ། རང་ལ་ལྟོས་པའི་གདུལ་བྱ་རྣམས་ཉི་ཚེ་བའི་ཐེག་པ་ལ་མི་སྦྱོར་བར་རྫོགས་པའི་བྱང་ཆུབ་འཛིན་དུ་བཅུག་པ་དང་བཞི་ཡིན། གཞན་ཡང་སེམས་བསྐྱེད་འཕེལ་བའི་ཕྱིར་དུ་དཀོན་མཆོག་མཆོད་པ་ལ་སོགས་པའི་ཚོགས་གཉིས་བསོག་པ་ལ་བརྩོན་པར་བྱའོ། །སྨྲས་པ། དྲིན་ཅན་བླ་མ་རྣམས་ལ་གསོལ་བ་འདེབས། །བྱང་ཆུབ་སེམས་མཆོག་འབྱོངས་བར་བྱིན་གྱིས་རློབས། །སྟོན་པ་སངས་རྒྱས་དང་པོ་ཐུགས་བསྐྱེད་བཞིན། །རང་ཡང་སྨོན་འཇུག་སེམས་བསྐྱེད་བྱེད་པ་ལ། །བླ་མ་རྟེན་གྱི་དྲུང་ངམ་རང་ག་ཡང་། །མདུན་གྱི་ནམ་མཁར་ཚོགས་ཞིང་གསལ་བར་སྒོམས། །ཡན་ལག་བདུན་པ་མཎྜལ་སྐྱབས་འགྲོ་བྱ། །ཕྱོགས་བཅུའི་ཞིང་ན་བཞུགས་པའི་སངས་རྒྱས་དང་། །བྱང་ཆུབ་སེམས་དཔའ་བདག་ལ་དགོངས་སུ་གསོལ། །བདེ་གཤེགས་རྣམས་ཀྱིས་བྱང་ཆུབ་ཐུགས་བསྐྱེད་ནས། །བྱང་སེམས་བསླབ་བྱ་རིམ་བཞིན་བསླབས་པ་ལྟར། །བདག་ཀྱང་བྱང་ཆུབ་མཆོག་ཏུ་སེམས་བསྐྱེད་ནས། །བྱང་སེམས་བསླབ་བྱ་རིམ་བཞིན་བསླབ་པར་བགྱི། །ཚེ་སྔོན་བསོད་ནམས་བསགས་པའི་འབྲས་བུ་ཡི། །ཚེ་འདིར་དལ་འབྱོར་མི་ལུས་རིན་ཆེན་ཐོབ། །དེ་རིང་སྟོན་པ་སངས་རྒྱས་རིགས་སུ་སྐྱེས། །རྫོགས་པའི་སངས་རྒྱས་སྲས་སུ་ད་གྱུར་ཏོ། །ད་ནི་བདག་གིས་རིགས་མཐུན་ལས་བརྩམས་ཏེ། །སྐྱོན་མེད་བཙུན་པའི་རིགས་ལ་གནས་པར་བྱ། །རྫུན་གྱིས་བླ་མ་མཁན་སློབ་དབུ་བསྐོར་ཞིང་། །དགེ་བ་བྱེད་ལ་འགྱོད་སེམས་བསྐྱེད་པ་དང་། །བྱང་ཆུབ་སེམས་དཔར་ཁྲོས་ནས་མི་སྙན་སྨྲས། །ལྷག་བསམ་མ་ཡིན་གཡོ་སྒྱུ་བྱེད་པ་སྟེ། །སེམས་བསྐྱེད་ཉམས་པའི་ནག་པོའི་ཆོས་བཞི་སྤང་། །ཀུ་རེའི་ཕྱིར་ཡང་རྫུན་གྱི་ཚིག་མི་སྨྲ། །གཡོ་སྒྱུ་མེད་པར་དྲང་པོ་བྱེད་པ་དང་། །བྱང་ཆུབ་སེམས་དཔའ་རྣམས་ཀྱི་ཡོན་ཏན་བརྗོད། །གདུལ་བྱ་ཐེག་ཆེན་ཆོས་སྒོར་འཇུག་པ་སྟེ། །སེམས་བསྐྱེད་འཕེལ་བའི་དཀར་པོའི་ཆོས་བཞི་བསླབ། །གཞན་ཡང་སེམས་བསྐྱེད་གོང་དུ་འཕེལ་བའི་ཕྱིར། །ཚོགས་གཉིས་བསག་པ་ལ་ཡང་བརྩོན་པར་བྱ། །དཔལ་ལྡན་རྩ་བའི་བླ་མ་རིན་པོ་ཆེ། །བྱང་ཆུབ་སེམས་མཆོག་འབྱོངས་པར་བྱིན་གྱིས་རློབས། །འདིའི་མཚོན་དུས་གསུམ་བསགས་པའི་དགེ་བ་རྣམས། །སེམས་བསྐྱེད་གོང་དུ་འཕེལ་བའི་རྒྱུ་རུ་བསྔོ། །དེང་ནས་བཟུང་སྟེ་ཚེ་རབས་ཐམས་ཅད་དུ། །བྱང་ཆུབ་སེམས་དང་ནམ་ཡང་མི་འབྲལ་ཤོག །ཅེས་སེམས་བསྐྱེད་ཡང་ཡང་བྱའོ། །ཞེས་སྨྲས་པའོ།།
༈ །།ཡང་བླ་མ་ལ་མོས་གུས། མཆེད་གྲོགས་ལ་བརྩེ་གདུངས། སེམས་ཅན་ལ་སྙིང་རྗེ་ཆེ་བའི་སྐལ་ལྡན་གྱི་སློབ་མ་བློ་བཟང་དགེ་ལེགས་ཀྱིས། ཉིན་གཅིག་མཁོ་བའི་ཡོ་བྱད་མང་པོ་ཕུལ་ནས། རབ་ཏུ་གུས་པས་ཕྱག་དང་བཅས་རང་གི་འདོད་པའི་ཆོས་ཀྱི་ཞུ་དོན་ཚིགས་སུ་བཅད་ནས་ཕུལ་བ། བྱང་ཆུབ་མཆོག་ཏུ་ཐུགས་བསྐྱེད་ནས། །བདག་བས་གཞན་གཅེས་བྱང་སེམས་ཀྱིས། །གང་ཡོད་ཆགས་མེད་སྦྱིན་པར་གཏོང་། །མིག་གི་འབྲས་བཞིན་ཚུལ་ཁྲིམས་བསྲུང་། །སྲོག་ལ་བབས་ཀྱང་བཟོད་པ་བསྒོམ། །དགེ་ཚོགས་འགྲོ་བའི་དོན་ལ་བརྩོན། །གཡོ་མེད་ཏིང་འཛིན་ངང་ལ་བཞུགས། །ཇི་ལྟ་ཇི་སྙེད་ཆོས་ཀུན་མཁྱེན། །ཐབས་མཁས་བསྡུ་བཞིའི་གཞན་དོན་མཛད། །རང་གཞན་དོན་གཉིས་མཐར་ཕྱིན་པའི། །མཚན་ལྡན་བླ་མ་རིན་པོ་ཆེའི། །ཞབས་ལ་ཕྱག་འཚལ་མཆོད་པ་འབུལ། །བརྩེ་བ་ཆེན་པོས་བདག་ལ་དགོངས། །བློ་གྲོས་ངན་པའི་སློབ་བུ་ངས། །སྨོན་འཇུག་བྱང་ཆུབ་སེམས་བསྐྱེད་ཀྱང་། །རང་གི་དོན་དུ་ཚོགས་གཉིས་བསགས། །རང་རྒྱུད་སྨིན་པར་བྱེད་ཚུལ་དང་། །གཞན་གྱི་དོན་དུ་བསྡུ་བཞི་བསླབ། །གཞན་རྒྱུད་སྨིན་པར་བྱ་བའི་ཚུལ། །སྔོན་ཆད་ཡང་ཡང་ཐོས་ན་ཡང་། །ད་དུང་ཆེན་པོ་མི་ཤེས་གདའ། །ཐེག་ཆེན་བྱང་ཆུབ་སེམས་དཔའ་ཡིས། །རང་དོན་ཇི་ལྟར་བསྒྲུབ་ཚུལ་དང་། །གཞན་དོན་ཇི་ལྟར་བྱ་དགོས་ཚུལ། །པཎ་ཆེན་ཐམས་ཅད་མཁྱེན་པ་སོགས། །དམ་པ་གོང་མའི་གསུང་བཞིན་དུ། །ཉུང་འདུས་གསལ་བར་བསྟན་དུ་གསོལ། །དེང་ནས་བཟུང་སྟེ་ཚེ་རབས་ཀུན། ཁྱོད་མཉེས་འབའ་ཞིག་སྒྲུབ་པ་དང་། ཁྱོད་ཀྱི་གསུང་བཞིན་ཟབ་རྒྱས་ཆོས། །སྤྱད་ནས་མྱུར་དུ་འཚང་རྒྱ་ཤོག །ཅེས་ཕུལ་བའི་ལན་དུ། འོ་དང་པོ་བྱང་ཆུབ་མཆོག་ཏུ་ཐུགས་བསྐྱེད་ནས། རང་རྒྱུད་སྨིན་བྱེད་ཕྱིན་དྲུག་གི་དང་པོ་སྦྱིན་པའི་ཉམས་ལེན་ནི། རྙེད་བཀུར་དང་གྲགས་པ་སོགས་ལ་མི་བལྟ་བར་ཆོས་ཀྱི་ཕོངས་པའི་སེམས་ཅན་རྣམས་ལ་དམ་པའི་ཆོས་ཅི་ནུས་སུ་སྟོན་པར་བྱེད་པའི་ཆོས་ཀྱི་སྦྱིན་པ་དང་། མི་དང་མི་མ་ཡིན་དང་འབྱུང་པོས་གནོད་པའི་སེམས་ཅན་རྣམས་འཇིགས་པ་དེ་དག་ལས་སྐྱོབ་པར་བྱེད་པ་མི་འཇིགས་པའི་སྦྱིན་པ་དང་། དབུལ་ཞིང་ཕོངས་པའི་སེམས་ཅན་རྣམས་ལ་ལས་དང་རྣམ་སྨིན་ལ་རེ་བ་མེད་པར་སེར་སྣ་སྤང་སྟེ། ཇི་ལྟར་འོས་པའི་ཡོ་བྱད་གཏོང་བར་བྱེད་པ་ཟང་ཟིང་གི་སྦྱིན་པ་སྟེ། སྦྱིན་པ་རྣམ་པ་གསུམ་གྱི་ཉམས་ལེན་ལ་ཚུལ་བཞིན་དུ་བསླབ་པར་བྱའོ། །གཉིས་པ་ཚུལ་ཁྲིམས་ཀྱི་ཉམས་ལེན་ནི། མི་དགེ་བ་བཅུ་ལ་སོགས་ཇི་ལྟར་ཁས་བླངས་པའི་སྡོམ་པ་དང་འགལ་བའི་ཉེས་སྤྱོད་རྣམས་སྤངས་ནས། སྦྱིན་སོགས་ཕར་ཕྱིན་དྲུག་དང་ཚུལ་ཁྲིམས་ལ་སོགས་པའི་དགེ་བ་རྣམ་པར་དག་པ་རང་རྒྱུད་ལ་མ་སྐྱེས་པ་བསྐྱེད། སྐྱེས་པ་རྣམས་གོང་འཕེལ་བྱས་ཏེ། སེམས་ཅན་ཐམས་ཅད་ཀྱང་ཚུལ་ཁྲིམས་ལ་སོགས་པའི་དགེ་བ་རྣམ་པར་དག་པ་ལ་སྦྱར་ནས་སྨིན་གྲོལ་གྱི་ལམ་ལ་འགོད་པར་བྱའོ། །གསུམ་པ་བཟོད་པའི་ཉམས་ལེན་ནི། སེམས་ཅན་ཐམས་ཅད་དགྲར་ལངས་ཀྱང་ཁྲོ་བའི་སེམས་སྐད་ཅིག་ཀྱང་མི་བསྐྱེད་པར་གནོད་ལན་དུ་ཕན་པ་བསྒྲུབ་སྟེ། རང་གཞན་གྱི་རྒྱུད་ལ་བཟོད་པའི་ཕར་ཕྱིན་ལ་སོགས་པའི་སངས་རྒྱས་ཀྱི་ཆོས་རྣམས་ཡོངས་སུ་རྫོགས་པར་བྱའོ། །གཞན་ཡང་ཟས་ནོར་དང་། གནས་མལ་ལ་སོགས་ཀྱི་ཕོངས་པ་དང་། ན་ཚ་སོགས་མི་འདོད་པའི་སྡུག་བསྔལ་ཐོག་ཏུ་བབས་པའི་ཚེ་སྡུག་བསྔལ་འདི་ལྟར་མྱོང་བ་སྔར་ལས་ངན་བསགས་པའི་འབྲས་བུ་ཡིན། འདི་ལ་བརྟེན་ནས་ལས་ངན་མང་པོ་དག་འགྲོ་བས་མི་འདོད་རྒྱུ་མི་འདུག་ཅིང་། ཁྱད་པར་ཆོས་ཕྱིར་སྡུག་བསྔལ་བྱུང་བ་ལ་བཟོད་བསྲན་བསྐྱེད་པ་ལ་བརྟེན་ནས། ཐམས་ཅད་མཁྱེན་པའི་ལམ་ལ་ཉེ་བར་འགྱུར་བས། སྡུག་བསྔལ་འདི་དག་དང་དུ་བླངས་ཏེ་རང་གཞན་གྱི་འཁོར་བ་དང་ངན་སོང་གི་རྒྱུན་བཅད་པར་བྱའོ། །གཞན་ཡང་དཀར་ནག་གི་ལས་ཀྱི་རྣམ་པར་སྨིན་པ་དང་། དཀོན་མཆོག་གསུམ་གྱི་བྱིན་རླབས་དང་། སངས་རྒྱས་དང་བྱང་ཆུབ་སེམས་དཔའ་བདག་ཉིད་ཆེན་པོ་རྣམས་ཀྱི་མཐུ་བསམ་གྱིས་མི་ཁྱབ་པ་དང་། བླ་ན་མེད་པའི་བྱང་ཆུབ་དང་གསུང་རབ་ཡན་ལག་བཅུ་གཉིས་དང་། བྱང་ཆུབ་སེམས་དཔའི་བསླབ་པའི་གནས་རྣམས་ལ་མོས་པ་བསྐྱེད་ན་འབྲས་བུ་ཆེ་བས། དེ་ལ་མོས་པར་བྱས་ནས་བླ་ན་མེད་པའི་བྱང་ཆུབ་ཐོབ་པའི་ཕྱིར་དུ། གསུང་རབ་ཡན་ལག་བཅུ་གཉིས་ཀྱི་བརྗོད་བྱའི་དོན་བྱང་ཆུབ་སེམས་དཔའི་བསླབ་པའི་གནས་རྣམས་ལ་ཚུལ་བཞིན་དུ་བསླབ་པར་བྱའོ། །བཞི་པ་བརྩོན་འགྲུས་ཀྱི་ཉམས་ལེན་ནི། མཚན་དཔེ་ལ་སོགས་པའི་སངས་རྒྱས་ཀྱི་ཆོས་དང་། སྦྱིན་པ་ལ་སོགས་པ་བྱང་ཆུབ་སེམས་དཔའི་ཆོས་རེ་རེ་བསྒྲུབ་པའི་ཕྱིར། བསྐལ་པ་འབུམ་ཕྲག་རེ་རེར་མནར་མེད་དུ་གནས་ནས་སངས་རྒྱས་ཀྱི་གོ་འཕང་སྒྲུབ་དགོས་ནའང་། བརྩོན་པ་མི་འདོར་ཞིང་སྤྲོ་བ་བསྐྱེད་ནས། ཟབ་པ་དང་རྒྱ་ཆེ་བའི་ཆོས་རང་རྒྱུད་ལ་སྡུད་པར་བྱེད་པ་དང་། གཞན་ཡང་དགེ་བའི་ལམ་ལ་བཀོད་ནས་བླ་ན་མེད་པའི་བྱང་ཆུབ་ཐོབ་པར་བྱའོ། །ལྔ་པ་བསམ་གཏན་གྱི་ཉམས་ལེན་ནི། ངོ་བོའི་སྒོ་ནས་འཇིག་རྟེན་དང་འཇིག་རྟེན་ལས་འདས་པའི་བསམ་གཏན། ཕྱོགས་ཀྱི་སྒོ་ནས་ཞི་གནས་དང་ལྷག་མཐོང་དང་། དེ་གཉིས་ཟུང་དུ་འབྲེལ་བའི་བསམ་གཏན། བྱེད་ལས་ཀྱི་སྒོ་ནས་ཚེ་འདིར་ལུས་སེམས་བདེ་བར་གནས་པའི་བསམ་གཏན། ཡོན་ཏན་གྱི་རྟེན་བྱེད་པའི་བསམ་གཏན། སེམས་ཅན་གྱི་དོན་བྱེད་པའི་བསམ་གཏན་རྣམ་པ་ཐམས་ཅད་ལ་བསླབ་པར་བྱའོ། །དྲུག་པ་ཤེས་རབ་ཀྱི་ཉམས་ལེན་ནི། གནས་ལུགས་རིག་པ་དོན་དམ་རྟོགས་པའི་ཤེས་རབ། གནས་ལྔ་རིག་པ་ཀུན་རྫོབ་རྟོགས་པའི་ཤེས་རབ། སེམས་ཅན་ཐམས་ཅད་ཀྱི་དོན་བྱ་ཚུལ་རྟོགས་པའི་ཤེས་རབ་སྟེ་རྣམ་པ་ཐམས་ཅད་པ་ལ་བསླབ་པར་བྱའོ། །གཞན་རྒྱུད་སྨིན་བྱེད་བསྡུ་བཞི་ནི། །སེམས་ཅན་ཐམས་ཅད་སྦྱིན་པས་འཁོར་དུ་བསྡུས་ཏེ་ཚར་བཅད་རྗེས་འཛིན་གྱི་སྒོ་ནས་ཆོས་སྟོན་པས་སྙན་པར་སྨྲས་པ་དང་། ཆོས་བསྟན་པའི་དོན་ཉམས་སུ་ལེན་དུ་འཇུག་པས་དོན་སྤྱོད་པ་དང་། གཞན་ལ་བསྟན་པ་ལྟར་རང་གིས་ཀྱང་ཉམས་སུ་ལེན་པས་དོན་མཐུན་པ་སྟེ། གཞན་དོན་བྱེད་པའི་ཐབས་བཟང་པོ་འདི་ལ་བརྟེན་ནས། སེམས་ཅན་ཐམས་ཅད་སྨིན་གྲོལ་གྱི་ལམ་ལ་འགོད་པར་བྱའོ། །སྨྲས་པ། དྲིན་ཅན་བླ་མ་རྣམས་ལ་གསོལ་བ་འདེབས། རང་གཞན་སྨིན་ཅིང་གྲོལ་བར་བྱིན་གྱིས་རློབས། །འགྲོ་ཀུན་དོན་དུ་སངས་རྒྱས་ཐོབ་པའི་ཕྱིར། །རྙེད་བཀུར་གྲགས་པ་སོགས་ལ་མི་བལྟ་བར། །ཆོས་ཀྱིས་ཕོངས་པ་རྣམས་ལ་ཆོས་སྦྱིན་དང་། །འཇིགས་པས་ཉེན་ལ་མི་འཇིགས་སྦྱིན་པ་དང་། །ནོར་གྱིས་དབུལ་ལ་ཟང་ཟིང་སྦྱིན་པར་བྱ། །ཉེས་སྤྱོད་ཐམས་ཅད་སྡོམ་པའི་ཚུལ་ཁྲིམས་དང་། །དགེ་བའི་ཆོས་རྣམས་སྡུད་པའི་ཚུལ་ཁྲིམས་དང་། །སེམས་ཅན་དོན་བྱེད་ཚུལ་ཁྲིམས་རྣམས་ལ་བསླབ། །གནོད་པ་བྱེད་ལ་ཁྲོ་མེད་བཟོད་པ་དང་། །ཆོས་ཕྱིར་སྡུག་བསྔལ་དང་ལེན་བཟོད་པ་དང་། །ཆོས་ལ་ངེས་སེམས་བཟོད་པ་རྣམས་ལ་བསླབ། །ཡུན་རིང་གོ་ཆ་ཆེན་པོའི་བརྩོན་འགྲུས་དང་། །དགེ་བའི་ཆོས་རྣམས་སྡུད་པའི་བརྩོན་འགྲུས་དང་། །སེམས་ཅན་དོན་བྱེད་བརྩོན་འགྲུས་རྣམས་ལ་བསླབ། །འཇིག་རྟེན་འཇིག་རྟེན་ལས་འདས་བསམ་གཏན་དང་། །ཞི་གནས་ལྷག་མཐོང་ཟུང་འབྲེལ་བསམ་གཏན་དང་། །ལུས་སེམས་བདེ་བའི་བསམ་གཏན་རྣམས་ལ་བསླབ། །གནས་ལུགས་རིག་པ་དོན་དམ་ཤེས་རབ་དང་། །གནས་ལྔ་རིག་པ་ཀུན་རྫོབ་ཤེས་རབ་དང་། །འགྲོ་དོན་ཤེས་པའི་ཤེས་རབ་རྣམས་ལ་བསླབ། །གདུལ་བྱར་མཁོ་བ་སྦྱིན་ནས་འཁོར་དུ་བསྡུ། །འདུས་ཚེ་དམ་པའི་ཆོས་ཀྱིས་སྙན་པར་སྨྲས། །སྨྲས་པའི་དོན་བཞིན་དེ་ལ་སྤྱོད་དུ་འཇུག །དོན་དེར་མཐུན་པའི་ཉམས་ལེན་རང་ཡང་བྱ། །གཞན་དོན་བྱེད་པའི་ཐབས་བཟང་བསྡུ་བཞིའི་སྒོས། །འགྲོ་ཀུན་སྨིན་གྲོལ་ལམ་ལ་འགོད་པར་བྱ། །དཔལ་ལྡན་རྩ་བའི་བླ་མ་རིན་པོ་ཆེ། །བདག་གིས་དེ་ལྟར་ནུས་པར་བྱིན་གྱིས་རློབས། །འདིའི་མཚོན་དུས་གསུམ་བསགས་པའི་དགེ་བའི་ཚོགས། །རང་གཞན་དོན་གཉིས་འགྲུབ་པའི་རྒྱུ་རུ་བསྔོ། །དེང་ནས་བཟུང་སྟེ་ཚེ་རབས་ཐམས་ཅད་དུ། །ཕ་རོལ་ཕྱིན་དྲུག་བསྡུ་བཞིར་སློབ་གྱུར་ཅིག །ཅེས་ཚིག་རྗེས་སུ་དོན་འབྲང་བ་བྱས། ཤར་བསྒོམ་བྱས་ན་ནམ་ཞིག་རྒྱལ་སྲས་ཀྱི་སྤྱོད་པ་རླབ་པོ་ཆེ་རྣམས་ལ་ཞུམ་པ་མེད་པར་སློབ་ནུས་པར་འགྱུར་རོ། །ཞེས་སྨྲས་པའོ།།
༈ །།ཡང་དད་གཏོང་བློ་གྲོས་དང་ལྡན་པའི་སློབ་བུ་མཁས་གྲུབ་ཀྱིས་དངུལ་དང་ལུག་སོགས་ནོར་རྫས་མང་པོ་ཕུལ་ནས། བདག་རྒན་པོ་འཆི་ལ་ཉེ་བ་ལ། ངེས་པར་སངས་རྒྱས་ཐོབ་པའི་གདམས་པ་ཟབ་མོ་ཞིག་གནང་དགོས་ཞེས་ཞུ་དོན་ཚིགས་སུ་བཅད་ནས་ཕུལ་བ། ལེགས་ཚོགས་ཀུན་གྱི་རྩ་བ་ཟླ་མེད་ཅིང་། །ལེགས་ལམ་མ་ལུས་འབྱུང་བའི་སྒོ་གཅིག་པུ། །ལེགས་གནས་སྐུ་བཞི་དམ་པའི་ཞིང་ཁམས་སུ། །ལེགས་པར་འཁྲིད་མཛད་བླ་མའི་ཞབས་པད་ལ། །སྒོ་གསུམ་གུས་པའི་སྒོ་ནས་ཕྱག་འཚལ་ལོ། །ཚེ་དང་བསྒྲུབ་པ་སྙོམ་པའི་མཆོད་པ་འབུལ། །སྔོན་ཆད་ཚེ་འདིའི་དབང་སོང་མཐོལ་ལོ་བཤགས། །ཕྱི་ནང་གསང་བའི་མཛད་པར་རྗེས་ཡི་རང་། །བདག་སོགས་འགྲོ་ལ་ཆོས་འཁོར་བསྐོར་བར་བསྐུལ། །མྱ་ངན་མི་འདའ་བཞུགས་པར་གསོལ་བ་འདེབས། །དགེ་ཚོགས་བླ་མའི་བཞེད་དོན་འགྲུབ་ཕྱིར་བསྔོ། །དེ་མཐུས་སྐུ་ཚེ་མཛད་འཕྲིན་རྒྱས་པར་ཤོག །དཔལ་ལྡན་རྩ་བའི་བླ་མ་རིན་པོ་ཆེ། །མི་རྒན་བདག་ལ་སངས་རྒྱས་ཐོབ་པའི་ཐབས། །རྒྱལ་བའི་གསུང་རབ་ཀུན་གྱི་གནད་འདུས་པའི། །ཚེགས་ཆུང་དོན་ཆེའི་གདམས་པ་བསྟན་དུ་གསོལ། །རྣམ་དག་བླ་མ་མཆོག་གི་ཐུགས་རྗེ་ཡིས། །རྣམ་མང་ཚེ་འདིའི་བྱ་བས་མི་གཡེང་བར། །རྣམ་དཀར་ཐོས་བསམ་བསྒོམ་པའི་གྲུར་ཞུགས་ནས། །རྣམ་གྲོལ་ནོར་བུའི་གླིང་དུ་ཕྱིན་པར་ཤོག །ཅེས་ཕུལ་བའི་ལན་དུ། འོ་ངེས་པར་སངས་རྒྱས་ཀྱི་གོ་འཕང་ཐོབ་པའི་ཕྱིར་ཆོས་རྣམ་པར་དག་པ་ཞིག་བྱེད་ན། བོད་ཀྱི་བླ་མ་དགེ་བའི་བཤེས་གཉེན་ཆེན་པོ་གླང་རི་ཐང་པ་རྡོ་རྗེ་སེངྒེ་སངས་རྒྱས་སྣང་བ་མཐའ་ཡས་ཀྱི་རྣམ་འཕྲུལ་དུ་གྲགས་པ་དེས། སྟོན་པ་སངས་རྒྱས་ཀྱི་གསུང་རབ་ཐམས་ཅད་ཀྱི་དོན་ཀུན་འུབ་ཀྱིས་བསྡུས་ཏེ་མཛད་པའི། སྔར་མེད་ཀྱི་གདམས་པ་ཡིད་བཞིན་གྱི་ནོར་བུ་ལྟ་བུའི་བློ་སྦྱོང་ཚིག་རྐང་བརྒྱད་མ་འདི་བཞིན་ཉམས་ལེན་བྱེད་པ་གལ་ཆེ། དེ་ཡང་རང་གི་ཚེ་སྔོན་དྲིན་ཅན་གྱི་ཕ་མར་གྱུར་པའི་སེམས་ཅན་ཐམས་ཅད་ཕར་ཞོག །དེའི་ནང་ནས་ཐ་ན་ངན་སློང་གཅིག་ཙམ་ལ། བསམ་པ་བྱང་ཆུབ་ཀྱི་སེམས་ཀྱིས་ཀུན་ནས་བླངས་ཏེ། ཟས་གོས་སོགས་སྦྱིན་པ་སྣ་རེ་ཙམ་བཏང་བའི་བསོད་ནམས་ཀྱིས་ཚེ་འདིར་ཡང་བདེ་སྐྱིད་སྙན་གསུམ་འཛོམ་ཞིང་། ཕྱི་མར་ཕྱུག་པོ་འབྱོར་ལྡན་གྱི་བུ་རུ་སྐྱེས་ནས་གནས་སྐབས་སུ་ལྷ་མིའི་བདེ་བ་ཚད་མེད་པ་ཐོབ་ནས་བདེ་ཞིང་། མཐར་ཐུག་སྐྱོན་ཀུན་ཟད་ཡོན་ཏན་ཀུན་དང་ལྡན་པའི་རྫོགས་པའི་སངས་རྒྱས་ཀྱི་གོ་འཕང་ཐོབ་ལ། ཡང་དགྲ་ལ་སོགས་གཞན་གནོད་པ་བྱེད་པ་ལ། བཟོད་པ་ལན་རེ་ཙམ་བསྒོམ་རྒྱུའི་སྐལ་པ་བྱུང་ན་ཡང་། དེའི་མཐུས་ཚེ་འདིར་ཡང་བསོད་ནམས་ཆེན་པོ་རྒྱས་ནས་གཞན་ཀུན་གྱིས་ཆོས་པ་བཟང་པོ་རུ་གོ་ནས་ལྷ་མི་ཡོངས་ཀྱིས་ངང་གིས་བྱམས་ཤིང་ཕྱི་མར་ཚེ་རབས་ཀུན་ཏུ་གཟུགས་བྱད་མཛེས་ཤིང་འཁོར་གདུལ་བྱ་མང་པོ་འདུས་ནས་བཀུར་ཞིང་། མཐར་ཐུག་མཚན་དཔེས་བརྒྱན་པའི་སྐུ་ཐོབ་ནས་འགྲོ་བ་ཡོངས་ཀྱི་གཙུག་གི་རྒྱན་དུ་འགྱུར་རོ། །དེས་ན་སེམས་ཅན་རེ་རེ་ལ་ཡང་བརྟེན་ནས་རང་གི་འཕྲལ་ཕུག་གི་འདོད་དོན་ཐམས་ཅད་འགྲུབ་ན་སེམས་ཅན་ཐམས་ཅད་ཀྱིས་སྨོས་ཅི་དགོས། དེས་ན་མ་གྱུར་སེམས་ཅན་རང་ལ་འཕྲལ་ཕུག་གང་དུའང་ཕན་པའི་ཡོན་ཏན་ཐམས་ཅད་འབྱུང་བའི་གནས་ཡིད་བཞིན་གྱི་ནོར་བུ་ལྟར་བལྟས་ནས། གཅིག་ཀྱང་ཡལ་བར་མི་འདོར་བར་རང་གི་ཁོག་པའི་སྙིང་དང་དཔྲལ་བའི་མིག་ལྟར་རྟག་ཏུ་གཅེས་པར་འཛིན་པ་དང་། གྲོང་དགོན་དབེན་གནས་སོགས་གནས་བཟང་ངན་གང་དུ་སྡོད་ཀྱང་རུང་། སྐྱ་སེར་ཕོ་མོ་ལ་སོགས་གྲོགས་སུ་དང་འགྲོགས་ཀྱང་རུང་། རང་ཉིད་གཞན་ཀུན་ལས་དམན་པར་བལྟ་ཞིང་གཞན་ཀུན་ཡོན་ཏན་ཀུན་གྱི་འབྱུང་གནས་ཡིད་བཞིན་གྱི་ནོར་ལྟར་བལྟས་ནས། མཆོག་དམན་བར་གསུམ་ཐམས་ཅད་ལ་སྙིང་ཐག་པ་ནས་མཆོད་བསྟོད་བཀུར་ནས་ལུས་ངག་ཡིད་གསུམ་གྱི་སྒོ་ནས་གུས་པ་ཁྱད་པར་ཅན་བྱ་བ་དང་། འགྲོ་འཆག་ཉལ་འདུག་སོགས་སྤྱོད་ལམ་གང་གི་དུས་སུ་ཡང་། རང་རྒྱུད་ལ་རྟོགས་ཤིང་ཆགས་སྡང་སོགས་ཉོན་མོངས་པ་ཕྲ་རགས་གང་སྐྱེས་ཀྱང་སྐྱེས་མ་ཐག་མ་བཅོམ་ན། རང་གཞན་ཀུན་ཕུང་ནས་མ་རུངས་པ་བྱེད་པས་ན། དེ་མ་ཐག་བཙན་ཐབས་སུ་གདོང་ནས་བཟློག་པར་བྱེད་པ་དང་། ཤིན་ཏུ་རང་བཞིན་ངན་པའི་སེམས་ཅན་སྡིག་པའི་ལས་ཚན་པོ་ཆེ་དང་། སྡུག་བསྔལ་དྲག་པོས་ནོན་པ་མཐོང་ཚེ་ཡལ་བར་མི་འདོར་བར། རིན་ཆེན་གཏེར་དང་འཕྲད་པ་ལྟར། རྙེད་པར་དཀའ་བར་བསམས་ནས་གཅེས་པར་འཛིན་པ་དང་། རང་ལ་གཞན་གྱིས་ཕྲག་དོག་གི་དབང་གིས་དོན་མེད་པར་གཤེ་སྐུར་མཚང་འབྲུ་བརྡེག་བརྡུང་སོགས་མི་རིགས་པའི་ཉེས་སྐྱོན་ཆེན་པོ་བྱེད་པ་བྱུང་ན་ཡང་དག་གཙང་ཙམ་ཡང་མི་བྱ་བར། རང་ལ་ཁྱོད་རང་གིས་ཚེ་སྔོན་ལས་ངན་བསགས་པས་ལན། ད་ནི་མི་འོས་པ་ཞིག་བྱུང་བ་མིན། འོང་ངེས་ཤིག་ཐོག་ཏུ་བབས་པ་ཡིན། ད་ཕྱིན་ཆད་སྡུག་བསྔལ་འདི་དང་འདི་འདྲ་མི་འདོད་ན། དེའི་རྒྱུ་ད་ལྟ་གཏན་ནས་མ་བྱེད། བྱས་ན་ད་དུང་ཡང་འདི་བཞིན་འབྱུང་ཞེས་གྱོད་མཁོན་དང་། མངན་ཆེན་ལེ་ལེན་ཐམས་ཅད་རང་ལ་བདའ་ཞིང་། གྱོང་དང་ཕམ་ཁ་ཐམས་ཅད་རང་གིས་ལེན། ཁེ་དང་རྒྱལ་ཁ་ཐམས་ཅད་ཕན་བདེ་འབྱུང་གནས་མ་གྱུར་སེམས་ཅན་དེ་དག་ལ་འཕངས་པ་མེད་པར་སྟེར་བ་དང་། རང་གིས་སྔར་གྱི་གཉེན་ཉེ་བ་གྲ་རོགས་གྲོགས་མཆེད་གྲྭ་བུ་སློབ་ཡོན་བདག་ཕོ་མོ་སོགས་གང་ལ་ཕན་བཏགས་པའི་ཡུལ། རེ་བ་ཆེ་བ་གང་ལ་ལ་ཞིག་གིས་ཕན་པའི་ལན་དུ་དྲིན་གཟོ་མེད་པར་མ་ཟད། ད་དུང་དེའི་ཐོག་ཏུ་ཁའི་ཟས་འཕྲོག །རྒྱབ་ཀྱི་གོས་བཤུས། ལག་གི་ནོར་ཁྱེར་བ་སོགས་ཤིན་ཏུ་མི་རིགས་པའི་གནོད་པ་ཆེན་པོ་བྱས་ན་ཡང་། རང་གི་སྦྱིན་པ་དང་བཟོད་པའི་ཕར་ཕྱིན་རྫོགས་པའི་རྟེན་བཀའ་དྲིན་ཆེ་བའི་དགེ་བའི་བཤེས་གཉེན་དམ་པར་བལྟ་བ་དང་། མདོར་ན་དངོས་དང་བརྒྱུད་ནས། ཕན་བདེ་མ་ལུས་པ་མ་གྱུར་སེམས་ཅན་ཀུན་ལ་འབུལ་ཞིང་། སེམས་ཅན་ཐམས་ཅད་ཀྱི་གནོད་པ་དང་སྡུག་བསྔལ་ཐམས་ཅད་གསང་བའི་སྒོ་ནས་དངོས་དང་ཡིད་ཀྱིས་རང་ལ་ལེན་སྙམ་པ་དང་། དེ་དག་ཀུན་ཀྱང་རྙེད་མ་རྙེད་བདེ་མི་བདེ་སྙན་མི་སྙན་བསྟོད་དང་སྨད་པ་སྟེ། འཇིག་རྟེན་ཆོས་བརྒྱད་ཀྱི་རྟོག་པའི་དྲི་མས་མ་སྦགས་ཤིང་། ཆོས་ཀུན་སྒྱུ་མ་རྨི་ལམ་ལྟ་བུར་ཤེས་པའི་བློས། དངོས་པོ་གང་ལའང་ཆགས་ཞེན་མེད་པར་བསླབས་ནས། ཞེན་ཆགས་སོགས་ཉོན་མོངས་པའི་འཆིང་བས། སྔར་བཅིངས་པ་ཀུན་ལས་གྲོལ་བར་བྱ་བ་དེ་བརྒྱད་པོ་འདི་ཁོང་གི་ཐུགས་དམ་གྱི་གཙོ་བོ་ཡིན་སྐད། སྐྱེས་བུ་དམ་པ་དེ་ཉིད་ཀྱིས་དེ་བརྒྱད་སྨོན་ལམ་གྱི་ཡུལ་དུ་བྱས་ཏེ་ཚིགས་སུ་བཅད་ནས་གསུངས་པ་ནི་འདི་ལྟ་སྟེ། སྨྲས་པ། བདག་ནི་སེམས་ཅན་ཐམས་ཅད་ལ། །ཡིད་བཞིན་ནོར་བུ་ལས་ལྷག་པའི། །དོན་མཆོག་བསྒྲུབ་པའི་བསམ་པ་ཡིས། །རྟག་ཏུ་གཅེས་པར་འཛིན་པར་ཤོག །གང་དུ་སུ་དང་འགྲོགས་པའི་ཚེ། །བདག་ཉིད་ཀུན་ནས་དམན་བལྟ་ཞིང་། །གཞན་ལ་བསམ་པ་ཐག་པ་ཡིས། །མཆོག་ཏུ་གུས་པར་འཛིན་པར་ཤོག །སྤྱོད་ལམ་ཀུན་ཏུ་རང་རྒྱུད་ལ། །རྟོག་ཅིང་ཉོན་མོངས་སྐྱེས་མ་ཐག །བདག་གཞན་མ་རུངས་བྱེད་པས་ན། །བཙན་ཐབས་གདོང་ནས་བཟློག་པར་ཤོག །རང་བཞིན་ངན་པའི་སེམས་ཅན་ནི། །སྡིག་སྡུག་དྲག་པོས་ནོན་མཐོང་ཚེ། །རིན་ཆེན་གཏེར་དང་འཕྲད་པ་ལྟར། །རྙེད་པར་དཀའ་བས་གཅེས་འཛིན་ཤོག །བདག་ལ་གཞན་གྱིས་ཕྲག་དོག་གིས། །གཤེ་སྐུར་ལ་སོགས་མི་རིགས་པའི། །གྱོང་ཁ་རང་གིས་ལེན་པ་དང་། །རྒྱལ་ཁ་གཞན་ལ་འབུལ་བར་ཤོག །གང་ལ་བདག་གིས་ཕན་བཏགས་པའི། །རེ་བ་ཆེ་བ་གང་ཞིག་གིས། །ཤིན་ཏུ་མི་རིགས་གནོད་བྱས་ནའང་། །བཤེས་གཉེན་དམ་པར་བལྟ་བར་ཤོག །མདོར་ན་དངོས་དང་བརྒྱུད་པ་ཡིས། །ཕན་བདེ་མ་རྣམས་ཀུན་ལ་འབུལ། །མ་ཡི་གནོད་དང་སྡུག་བསྔལ་ཀུན། །གསང་བས་བདག་ལ་ལེན་པར་ཤོག །དེ་དག་ཀུན་ཀྱང་ཆོས་བརྒྱད་ཀྱི། །རྟོག་པའི་དྲི་མས་མ་སྦགས་ཤིང་། །ཆོས་ཀུན་སྒྱུ་མར་ཤེས་པ་ཡིས། །ཞེན་མེད་བཅིངས་པ་ལས་གྲོལ་ཤོག །ཅེས་གསུངས་པ་ལྟར། འོ་སྐོལ་རྣམས་ཀྱིས་ཀྱང་གསུང་བྱིན་རླབས་ཅན་དེ་དག་བཏོན་ནས་སྨོན་ལམ་ཚུན་ཆད་བཏབ། འཕྲལ་དུ་ལག་ལེན་ལ་ཅི་ཐེབས་བྱས་ན། གནས་སྐབས་སུ་རང་གཞན་གྱི་དོན་ཐམས་ཅད་འགྲུབ་ཅིང་མཐར་ཐུག་ཡང་དག་པར་རྫོགས་པའི་སངས་རྒྱས་ཀྱི་གོ་འཕང་ཐོབ་པར་འགྱུར་རོ། །ཞེས་སྨྲས་པའོ།།
༈ །།ཡང་བསླབ་གསུམ་རྒྱན་དང་ལྡན་ཞིང་བྱང་ཆུབ་སེམས་གཉིས་འབྱོངས་པའི་སྐལ་ལྡན་གྱི་སློབ་བུ་མཐའ་ཡས་རྒྱ་མཚོས། ཁོ་བོ་ལ་གཞུང་བཟང་སྟོང་གི་ཆུ་བོ་འདུ་བའི་དཔལ་ལྡན་ལེགས་པར་བཤད་པའི་རྒྱ་མཚོ་བྱང་ཆུབ་ལམ་རིམ་ཆེན་མོའི་ནང་ལྟར། ཞི་གནས་ཀྱི་རྒྱུ་ཚོགས་དྲུག་དང་། ཉེས་པ་ལྔ་སྤོང་བའི་གཉེན་པོར་འདུ་བྱེད་བརྒྱད་བརྟེན་ཚུལ་དང་། སེམས་གནས་དགུ་དང་སྟོབས་དྲུག་དང་། ཡིད་བྱེད་བཞིའི་སྒོ་ནས་ཞི་གནས་སྒྲུབ་ཚུལ་རྣམས་གོ་སླ་ལ་འཁྱེར་བདེ་བ་ཚིག་ཉུང་ལ་དོན་འདུས་པ་ཞིག་གསུང་དུ་གསོལ་ཞེས་ཞུ་དོན་དབྱངས་སུ་ཕུལ་བ། བཞག་ན་གཡོ་མེད་རི་ལྟར་བརྟན། །བཏང་ན་དམིགས་པ་ཀུན་ལ་འཇུག །ཤིན་སྦྱངས་བདེ་བས་ལུས་སེམས་ཁྱབ། །དགའ་བདེའི་ངང་ལ་རྟག་ཏུ་བཞུགས། །མཚན་ལྡན་བླ་མ་རིན་པོ་ཆེ། །བརྩེ་བས་བདག་ལ་ཅུང་ཟད་དགོངས། །རབ་ཏུ་གུས་པས་ཕྱག་དང་བཅས། །རྗེ་བཙུན་སྙན་དུ་འདི་སྐད་ཞུ། །སེམས་ནི་རྣམ་པར་གཡེང་བའི་མིས། །བསྐལ་པར་བཟླས་ཀྱང་འབྲས་མི་འབྱིན། །གསུངས་ལྟར་ཞི་གནས་མ་འགྲུབ་པས། །སེམས་ནི་གཡེང་བའི་དབང་དུ་སོང་། །སྔོན་ཆད་དགེ་སྦྱོར་མང་པོ་ཞིག །བྱེད་ཁུལ་བྱས་ཀྱང་གནད་མ་སོང་། །ད་ནི་རྗེ་བཙུན་རིན་པོ་ཆེས། །ཆོས་ཀྱི་རྒྱལ་པོ་ཙོང་ཁ་བས། །མཛད་པའི་གཞུང་བཟང་ཆུ་བོ་ཀུན། །འདུ་བའི་ལེགས་བཤད་རྒྱ་མཚོ་ཆེ། །བྱང་ཆུབ་ལམ་རིམ་ཆེན་མོ་ལྟར། །ཞི་གནས་བསྒྲུབ་པའི་རྒྱུ་ཚོགས་དང་། །ཉེས་པ་ལྔ་སྤོང་འདུ་བྱེད་བརྒྱད། །སེམས་གནས་དགུ་དང་སྟོབས་དྲུག་དང་། །ཡིད་བྱེད་བཞི་ཡི་སྒོ་ནས་ནི། །ཞི་གནས་སྒྲུབ་ཚུལ་གོ་སླ་ཞིང་། །འཁྱེར་བདེ་ཚིག་ཉུང་དོན་འདུས་ཤིག །བརྩེ་བ་ཆེན་པོས་གསུང་བར་ཞུ། ཁྱེད་ཀྱི་ཐུགས་རྗེ་བྱིན་རླབས་ཀྱིས། །ཤིན་སྦྱངས་བདེ་བས་རབ་བརྒྱན་པའི། །ཞི་གནས་མཚན་ཉིད་ཚང་བ་ཞིག །བདག་གི་རྒྱུད་ལ་སྐྱེ་བར་ཤོག །ཅེས་ཕུལ་བའི་ལན་དུ། འོ་དེ་ཡིན་ན་ཞི་གནས་རྒྱུད་ལ་སྐྱེ་བའི་རྒྱུ་ཚོགས་དྲུག་ནི། ཏིང་ངེ་འཛིན་གྱི་འགལ་རྐྱེན་མེད་ཅིང་། མཐུན་རྐྱེན་རྙེད་སླ་བའི་མཐུན་པའི་ཡུལ་དུ་གནས་པ་དང་གཅིག །ཟས་གོས་བཟང་པོ་དང་མང་པོ་ལ་ལྷག་པར་ཆགས་པ་མེད་པས། འདོད་པ་ཆུང་བ་དང་གཉིས། ཟས་གོས་ངན་ངོན་ཙམ་གྱིས་ཆོག་ཤེས་པར་བྱེད་པ་དང་གསུམ། ཉོ་ཚོང་སྐར་རྩིས་སྨན་སོགས་བྱ་བ་མང་པོ་སྤོང་བ་དང་བཞི། རང་གིས་སྔར་ཇི་ལྟར་ཁས་བླངས་པའི་ཚུལ་ཁྲིམས་རྣམ་པར་དག་པ་བསྲུང་བ་དང་ལྔ། སྐྱེ་འཆི་འཁོར་བའི་ཉེས་དམིགས་བསམས་ནས། ཚེ་འདིའི་འདོད་པའི་རྣམ་རྟོག་ཐམས་ཅད་སྤོང་བ་དང་དྲུག་གོ །ཏིང་ངེ་འཛིན་གྱི་གེགས་ཉེས་པ་ལྔ་ནི། ཏིང་ངེ་འཛིན་ལ་སྦྱོར་བའི་ཚེ་དེ་ལ་མི་སྤྲོ་ཞིང་དེའི་མི་མཐུན་ཕྱོགས་ལ་དགའ་བའི་ལེ་ལོའི་ཉེས་པ་དང་གཅིག །སངས་རྒྱས་ཀྱི་སྐུ་གཟུགས་སོགས་ལ་སེམས་གཏད་ནས་ཏིང་ངེ་འཛིན་ལ་བརྩོན་པའི་ཚེ་གདམས་ངག་བརྗེད་པའི་ཉེས་པ་དང་གཉིས། ཏིང་ངེ་འཛིན་ལ་གཞག་པའི་ཚེ་བྱིང་རྒོད་གཉིད་ཀྱི་ཉེས་པ་དང་གསུམ། བྱིང་རྒོད་བྱུང་དུས་འདུ་མི་བྱེད་པའི་ཉེས་པ་དང་བཞི། བྱིང་རྒོད་ཆོད་ནས་སེམས་དམིགས་རྟེན་ལ་གནས་དུས་འདུ་བྱེད་པའི་ཉེས་པ་དང་ལྔའོ། །དེ་དག་གི་གཉེན་པོ་འདུ་བྱེད་བརྒྱད་ནི། དང་པོ་ཏིང་ངེ་འཛིན་ལ་སྦྱོར་བའི་ཚེ། ལེ་ལོའི་གཉེན་པོར་ཏིང་ངེ་འཛིན་གྱི་ཡོན་ཏན་དྲན་པའི་དད་པ་དང་གཅིག །ཏིང་ངེ་འཛིན་ལ་དོན་གཉེར་གྱི་འདུན་པ་དང་གཉིས། ཏིང་ངེ་འཛིན་ལ་རྩོལ་བའི་བརྩོན་འགྲུས་དང་གསུམ། རྩོལ་བའི་འབྲས་བུ་ཤིན་སྦྱངས་ཀྱི་བདེ་བ་དང་བཞི་པོ་བསམས་ནས། ཏིང་ངེ་འཛིན་བསྒོམས་པ་ལས་ཡིད་སྤྲོ་སིང་ངེ་བྱའོ། །ཏིང་ངེ་འཛིན་ལ་བརྩོན་ཚེ་གདམས་ངག་བརྗེད་པའི་གཉེན་པོར། དམིགས་རྟེན་མི་བརྗེད་པའི་དྲན་པ་རྒྱུན་ཆགས་སུ་བསྟེན་པ་དང་ལྔ། ཏིང་ངེ་འཛིན་ལ་གཞག་ཚེ་བྱིང་རྒོད་ཀྱི་གཉེན་པོར་བྱིང་རྒོད་འོང་མི་འོང་ཤེས་པའི་ཤེས་བཞིན་གྱི་བྱ་ར་བརྟེན་པ་དང་དྲུག །བྱིང་རྒོད་བྱུང་དུས་འདུ་མི་བྱེད་པའི་གཉེན་པོར། དེ་མ་ཐག་བྱིང་རྒོད་སྤོང་བའི་འདུ་བྱེད་བརྟེན་པ་དང་བདུན། བྱིང་རྒོད་མེད་པར་གནས་དུས་འདུ་བྱེད་པའི་གཉེན་པོར་འདུ་མི་བྱེད་པར་བཏང་སྙོམས་སུ་གློད་ནས་འཇོག་པ་དང་བརྒྱད་དོ། །སེམས་གནས་ཐབས་དགུའི་སྒོ་ནས་ཞི་གནས་སྒྲུབ་ཚུལ་ལ་དང་པོ་འཇོག་པ་ནི། ཕྱི་རོལ་ལ་གཡེང་བའི་སེམས་བསྡུས་ཏེ་དམིགས་རྟེན་གྱི་སྟེང་དུ་སེམས་འཇོག །གཉིས་པ་རྒྱུན་དུ་འཇོག་པ་ནི། བཞག་པའི་དམིགས་རྟེན་དེ་ཉིད་ལས་གཞན་དུ་མི་ཡེངས་པར་དམིགས་པ་དེ་ལ་རྒྱུན་དུ་འཇོག །གསུམ་པ་སླན་ཏེ་འཇོག་པ་ནི། བརྗེད་ངེས་ཀྱི་དབང་གིས་ཕྱི་རོལ་དུ་གཡེང་ན་དེ་ཤེས་པར་བྱས་ནས་སླར་དམིགས་རྟེན་དེ་ཉིད་ལ་སླན་ཏེ་འཇོག །བཞི་པ་ཉེ་བར་འཇོག་པ་ནི། སེམས་རང་བཞིན་གྱིས་རྒྱ་ཆེ་བས་ཡང་ནས་ཡང་དུ་ནང་དུ་བསྡུས་ཏེ་ཕྲ་བར་བྱས་ཉེ་བར་འཇོག །ལྔ་པ་དུལ་བར་བྱེད་པ་ནི། ཏིང་ངེ་འཛིན་གྱི་ཡོན་ཏན་བསམས་ནས་ཏིང་ངེ་འཛིན་ལ་དགའ་བས་སེམས་དུལ་བར་བྱེད། དྲུག་པ་ཞི་བར་བྱེད་པ་ནི། རྣམ་གཡེང་ལ་སྐྱོན་དུ་བལྟས་ནས་ཏིང་ངེ་འཛིན་ལ་མི་དགའ་བ་ཞི་བར་བྱེད། བདུན་པ་རྣམ་པར་ཞི་བར་བྱེད་པ་ནི། ཆགས་སེམས་དང་ཡིད་མི་བདེ་བྱིང་རྨུགས་སོགས་ལངས་བྱུང་བ་རྣམ་པར་ཞི་བར་བྱེད། བརྒྱད་པ་རྩེ་གཅིག་ཏུ་འཇོག་པ་ནི། རབ་ཏུ་འབད་ནས་བྱིང་རྒོད་ཀྱིས་བར་ཆད་པ་མེད་པ་བྱས་རྒྱུན་ཆགས་སུ་ཏིང་ངེ་འཛིན་ལ་རྩེ་གཅིག་ཏུ་འཇོག་པར་བྱེད། དགུ་པ་མཉམ་པར་འཇོག་པ་ནི། བྱིང་རྒོད་ཀྱི་རྣམ་པར་གཡེང་བ་ཐམས་ཅད་དང་བྲལ་ནས། འབད་མེད་ལྷུན་གྲུབ་ཏུ་ཏིང་ངེ་འཛིན་ལ་ངམ་ངམ་ཤུགས་ཀྱིས་འཇུག་པའི་ཚེ་རྩོལ་བའི་འདུ་ཤེས་མེད་པར་བཏང་སྙོམས་སུ་གློད་ནས་མཉམ་པར་འཇོག་པའོ། །ཡང་སྟོབས་དྲུག་གི་སྒོ་ནས་ཞི་གནས་སྒྲུབ་ཚུལ་ལ། དང་པོ་ཐོས་པའི་སྟོབས་ནི། གདམས་ངག་ཐོས་པའི་སྟོབས་ལ་བརྟེན་ནས་སེམས་མཉམ་པར་འཇོག་ཚུལ་ལེགས་པར་ཤེས་པར་བྱས་ནས་འཇོག་པས་ན། ཐོས་པའི་སྟོབས་ཟེར། གཉིས་པ་བསམ་པའི་སྟོབས་ནི། དེ་ལྟར་མཉམ་པར་གཞག་པ་དེ་ཡང་ཡང་བསམ་པའི་སྟོབས་ཀྱིས་རྒྱུན་ཅུང་ཟད་འཐུད་ནས་སྐྱོང་བས་ན། བསམ་པའི་སྟོབས་ཟེར། གསུམ་པ་དྲན་པའི་སྟོབས་ནི། དེ་ནས་དྲན་པ་ཉམས་ནས་ཡེངས་ན་མྱུར་དུ་བསྡུ་ལ། དམིགས་པ་བརྗེད་པ་མྱུར་དུ་དྲན་པ་དང་། དྲན་ནས་དམིགས་པ་ལས་མ་ཡེངས་པའི་དྲན་པའི་སྟོབས་ཤུགས་ཅན་བསྐྱེད་པས་ན། དྲན་པའི་སྟོབས་ཟེར། བཞི་པ་ཤེས་བཞིན་གྱི་སྟོབས་ནི། དྲན་པ་སྟོབས་ཅན་འགྲུབ་པ་དང་། དམིགས་པ་ལས་གཞན་དུ་མི་གཡེང་བས་བྱིང་རྒོད་སོགས་ཀྱི་སྐྱོན་ཡོད་མེད་མཐོང་བའི་སྒོ་ནས་བྱ་ར་བྱེད་པའི་ཤེས་བཞིན་སྟོབས་ཅན་བསྐྱེད་པས་ན། ཤེས་བཞིན་གྱི་སྟོབས་ཟེར། ལྔ་པ་བརྩོན་འགྲུས་ཀྱི་སྟོབས་ནི། དེ་ནས་བརྗེད་ངེས་ཕྲ་མོས་གཡེང་ན་ཡང་། དེ་མ་ཐག་རིག་ནས་རྒྱུན་གཅོད་པ་དང་། བཅད་ནས་མི་མཐུན་ཕྱོགས་ཀྱིས་བར་མ་བཅད་པས་རྒྱུན་ཇེ་རིང་དུ་གཏོང་བས་རྩོལ་བའི་སྟོབས་བསྐྱེད་པས་ན། བརྩོན་འགྲུས་ཀྱི་སྟོབས་ཟེར། དྲུག་པ་ཡོངས་སུ་འདྲིས་པའི་སྟོབས་ནི། དེ་སྐྱེས་པ་ན་འབད་ནས་བསྒོམས་པས་ནམ་ཞིག་བསྒོམ་ལ་ཡོངས་སུ་འདྲིས་པའི་སྟོབས་ཀྱིས། འབད་རྩོལ་མེད་པར་ཏིང་ངེ་འཛིན་དུ་ཧྲིལ་ཧྲིལ་འགྲོ་བར་འགྱུར་བས་ན། ཡོངས་སུ་འདྲིས་པའི་སྟོབས་ཟེར། ཡང་ཡིད་བྱེད་བཞིའི་སྒོ་ནས་ཞི་གནས་སྒྲུབ་ཚུལ་ལ། དང་པོ་བསྒྲིམས་ཏེ་འཇུག་པའི་ཡིད་བྱེད་ནི། ཞི་གནས་བསྒོམ་པའི་ཚེ་ཐོག་མར་བྱིང་རྒོད་ཤས་ཆེ་བས། རབ་ཏུ་འབད་པས་བསྒྲིམས་ནས་ཏིང་ངེ་འཛིན་ལ་འཇུག་དགོས་པས་ན། བསྒྲིམས་ཏེ་འཇུག་པའི་ཡིད་བྱེད་ཟེར། གཉིས་པ་ཆད་ཅིང་འཇུག་པའི་ཡིད་བྱེད་ནི། དེ་ནས་བསྒོམས་ན་བྱིང་རྒོད་ཀྱིས་ཏིང་ངེ་འཛིན་བར་ཆད་ཅིང་ཆད་མ་ཐག་སླར་ཏིང་ངེ་འཛིན་ལ་འཇུག་པས་ན། ཆད་ཅིང་འཇུག་པའི་ཡིད་བྱེད་ཟེར། གསུམ་པ་ཆད་པ་མེད་པར་འཇུག་པའི་ཡིད་བྱེད་ནི། དེ་ནས་བྱིང་རྒོད་ཀྱིས་བར་ཆད་རྒྱུ་མེད་པར་ཡུན་རིང་བའི་བར་དུ་ཏིང་ངེ་འཛིན་ལ་འཇུག་ཐུབ་པས་ན། ཆད་པ་མེད་པར་འཇུག་པའི་ཡིད་བྱེད་ཟེར། བཞི་པ་རྩོལ་བ་མེད་པར་འཇུག་པའི་ཡིད་བྱེད་ནི། དེ་ནས་བསྐྱངས་པའི་བར་ཡང་མི་འཆད་ཅིང་རྩོལ་བ་ཡང་རྒྱུན་པར་བརྟེན་མི་དགོས་པར་ངམ་ངམ་ཤུགས་ཀྱིས་ཏིང་ངེ་འཛིན་ལ་འཇུག་པས་ན། རྩོལ་བ་མེད་པར་འཇུག་པའི་ཡིད་བྱེད་ཟེར་རོ། །ཡང་དྲན་ཤེས་གཉིས་ལ་བརྟེན་ནས་ཞི་གནས་སྒྲུབ་ཚུལ་ནི། དང་པོ་དྲན་པ་ནི། ཐུབ་དབང་སོགས་དམིགས་རྟེན་གང་ཡིན་ཡང་། དེ་ཉིད་ཡིད་ལ་ཐུ་རེ་དྲན་པར་བྱ། གཉིས་པ་ཤེས་བཞིན་ནི། བྱིང་རྒོད་གང་རུང་བྱུང་ནས། དྲན་པ་ཤུགས་ཞན་དུ་སོང་བའམ། དྲན་པ་ཉམས་མ་ཐག །ཤེས་བཞིན་གྱིས་ཤེས་པར་བྱས་ནས་སླར་སྔར་གྱི་དམིགས་རྟེན་ཡིད་ལ་ཝ་ལེར་དྲན་པར་བྱ། འོ་ན་ཏིང་ངེ་འཛིན་གྱི་བདུད་བྱིང་རྒོད་གཉིས་ཇི་འདྲ་ཞིག་ཡིན་སྙམ་ན། བྱིང་བ་ཕྲ་མོ་ནི། སེམས་དྭངས་ཆ་ཙམ་མ་འགགས་ཀྱང་དམིགས་རྟེན་མི་གསལ་བ་དེ་ཡིན། བྱིང་བ་རགས་པ་ནི། སེམས་ཀྱི་དྭངས་ཆ་ཡང་ཉམས་ནས་མུན་མུན་པར་སོང་བའོ། །རྒོད་པ་ཕྲ་མོ་ནི། དམིགས་རྟེན་ལ་གཡོ་མེད་དུ་མི་གནས་པར་ཅུང་ཟད་འཕྲོ་བའོ། །རྒོད་པ་རགས་པ་ནི། ཟས་གོས་རྩེ་རྒོད་སོགས་ཆགས་ཡུལ་རྣམས་ལ་འཕྲོ་བའོ། །བྱིང་རྒོད་ཆེ་དུས་རིག་པ་བསྒྲིམས། བྱིང་རྒོད་ཉུང་དུ་སོང་དུས་ཅུང་ཟད་གློད། བྱིང་རྒོད་ཕྲ་རགས་ཐམས་ཅད་དང་བྲལ་ནས། དམིགས་རྟེན་ལ་ལྷན་ནེ་གནས་དུས་རྩོལ་བ་མེད་པར་བཏང་སྙོམས་སུ་གློད་ནས་ཏིང་ངེ་འཛིན་གྱི་ངང་ལ་བཞག་པས་སྔར་བས་བརྟན་ཞིང་ཤིན་སྦྱངས་ཀྱི་བདེ་བ་དང་བཅས་པའི་ཞི་གནས་མཚན་ཉིད་པ་འགྲུབ་པར་འགྱུར་རོ། །འདི་ལ་ཉེས་པ་ལྔ་བྱིང་རྒོད་གཉིས་ལ་བསྡུས། འདུ་བྱེད་བརྒྱད་དྲན་ཤེས་གཉིས་ལ་བསྡུས་ནས་སྐྱོང་ཚུལ་མདོར་བསྡུས་ཡིན་པས་ལས་དང་པོ་པ་ལ་སྟབས་བདེ་ཞིང་ཞི་གནས་སྐྱེ་སླ་བར་གསུངས་སོ། །དེ་ལྟར་གཞུང་ཁུངས་ཐུབ་ནས་ཞི་གནས་སྒྲུབ་ཚུལ་མི་འདྲ་བ་གསུངས་པའི་ནང་ནས། ཉེས་པ་ལྔ་སྤོང་འདུ་བྱེད་བརྒྱད་ལ་བརྟེན་ནས་ཞི་གནས་བསྒྲུབ་ན། གཞན་རྣམས་ཀྱང་དེའི་ཁོངས་སུ་དོན་གྱིས་འདུས་པས་དེ་ཁོ་ནས་ཀྱང་ཆོག་མོད། འོན་ཀྱང་འདི་དག་ཤེས་ན་གཅིག་གྲོགས་སུ་གཅིག་འགྲོ་བས། ཏིང་ངེ་འཛིན་སྐྱོན་མེད་སྒྲུབ་པར་འདོད་པའི་གང་ཟག་ལ་སྒྲུབ་ཚུལ་མི་འདྲ་བ་འདི་དག་མེད་མི་རུང་ཡིན་པས། རིན་པོ་ཆེའི་གཏེར་ལྟར་གཅེས་སྤྲས་གྱིས་ཤིག །དེ་ལྟར་ཞི་གནས་བསྒྲུབ་པའི་ཚེ། བྱིང་རྒོད་དང་བྲལ་ནས་ཏིང་ངེ་འཛིན་རི་བོ་ལྟར་མི་གཡོ་བར་བརྟན་པོ་བྱུང་ན། ཞི་གནས་རྗེས་མཐུན་པ་ཟེར། ལུས་སེམས་ཤིན་སྦྱངས་ཀྱི་བདེ་བས་ཟིན་པས་ཏིང་ངེ་འཛིན་བརྟན་པོ་བྱུང་ཚེ། ཞི་གནས་མཚན་ཉིད་པ་ཟེར། དེ་འདྲའི་ཞི་གནས་ཐོབ་ནས། ལྷག་མཐོང་དུ་སྦར་ན། སྟོང་ཉིད་མངོན་སུམ་དུ་རྟོགས་པར་འགྱུར། ཡང་ཞི་གནས་དེ་ཁོ་ནའི་རྒྱུན་བསྐྱངས་ཀྱང་། མངོན་ཤེས་ལ་སོགས་ཞི་གནས་ཀྱི་ཡོན་ཏན་ཐམས་ཅད་ཐོབ་པར་འགྱུར་རོ། །སྨྲས་པ། དྲིན་ཅན་བླ་མ་རྣམས་ལ་གསོལ་བ་འདེབས། །ཞི་གནས་རི་ལྟར་བརྟན་པར་བྱིན་གྱིས་རློབས། །མཐུན་པར་གྱུར་པའི་ཡུལ་ན་གནས་པ་དང་། །འདོད་ཆུང་ཆོག་ཤེས་བྱ་བ་ཐམས་ཅད་སྤངས། །ཚུལ་ཁྲིམས་བསྲུང་ཞིང་འདོད་པའི་རྣམ་རྟོག་སྤངས། །འདི་དག་ཞི་གནས་འགྲུབ་པའི་རྒྱུ་ཚོགས་ཡིན། །དང་པོ་ཏིང་ངེ་འཛིན་ལ་སྦྱོར་བའི་ཚེ། །ལེ་ལོའི་གཉེན་པོར་ཏིང་འཛིན་ཡོན་ཏན་ལ། །དད་དང་མདུན་དང་རྩོལ་དང་རྩོལ་བ་ལས། །བྱུང་བའི་ཤིན་སྦྱངས་བདེ་བ་ལེགས་བསམས་ནས། །རང་སེམས་ཏིང་འཛིན་བསྒོམ་ལ་སྤྲོ་བར་བྱ། །དེ་ནས་ཏིང་ངེ་འཛིན་ལ་བརྩོན་པའི་ཚེ། །གདམས་ངག་བརྗེད་པའི་གཉེན་པོར་དྲན་པ་བརྟེན། །ཏིང་ངེ་འཛིན་ལ་བཞག་ཚེ་བྱིང་རྒོད་ཀྱི། །གཉེན་པོར་ཤེས་བཞིན་སོ་པ་རྒྱུན་དུ་བཞག །བྱིང་རྒོད་བྱུང་ཚེ་འདུ་མི་བྱེད་པ་ཡི། །གཉེན་པོར་བྱིང་རྒོད་སེལ་ཐབས་འདུ་བྱེད་བརྟེན། །བྱིང་རྒོད་མེད་པར་གནས་དུས་འདུ་བྱེད་པའི། །གཉེན་པོར་འདུ་མི་བྱེད་པར་བཏང་སྙོམས་བཞག །དམིགས་རྟེན་ཐོག་ཏུ་རང་སེམས་ལེགས་པར་འཇོག །རྒྱུན་དུ་འཇོག་དང་ཡེངས་ན་སླན་ཏེ་འཇོག །ཉེ་བར་འཇོག་དང་དུལ་བར་བྱེད་པ་དང་། །ཞི་བར་བྱེད་དང་རྣམ་པར་ཞི་བར་བྱེད། །རྩེ་གཅིག་བྱེད་དང་མཉམ་པར་འཇོག་པར་བྱ། །ཐོས་པའི་སྟོབས་ཀྱིས་མཉམ་གཞག་ལེགས་པར་བྱ། །བསམ་པའི་སྟོབས་ཀྱིས་དེ་ཡི་རྒྱུན་སྐྱོང་ཞིང་། །དྲན་པའི་སྟོབས་ཀྱིས་བརྗེད་ན་དྲན་པར་བྱ། །ཤེས་བཞིན་སྟོབས་ཀྱིས་བྱིང་རྒོད་ཤེས་ནས་སྤོང་། །བརྩོན་འགྲུས་སྟོབས་ཀྱིས་ཡེངས་མེད་རྒྱུན་དུ་སྐྱོང་། །ཡོངས་སུ་འདྲིས་པའི་སྟོབས་ཀྱིས་འབད་མེད་དུ། །ཏིང་ངེ་འཛིན་ལ་ཧྲིལ་ཧྲིལ་འགྲོ་བར་འགྱུར། །དང་པོ་ཏིང་ངེ་འཛིན་ལ་བཞག་པའི་ཚེ། །རབ་ཏུ་བསྒྲིམས་ཏེ་འཇུག་པའི་ཡིད་བྱེད་དགོས། །བྱིང་རྒོད་དབང་སོང་ཏིང་འཛིན་བར་ཆད་པའི། །དུས་སུ་ཆད་ཅིང་འཇུག་པའི་ཡིད་བྱེད་བརྟེན། །བྱིང་རྒོད་གཉིས་ཀྱིས་བར་ཆད་མི་ནུས་དུས། །ཆད་པ་མེད་པར་འཇུག་པའི་ཡིད་བྱེད་དགོས། །དེ་ནས་ངམ་ངམ་ཤུགས་ཀྱིས་ཏིང་འཛིན་ལ། །རྩོལ་བ་མེད་པར་འཇུག་པའི་ཡིད་བྱེད་འོང་། །མདོར་ན་དམིགས་རྟེན་ཡིད་ལ་ཐུ་རེ་དྲན། །བྱིང་རྒོད་འོང་བ་ཤེས་པར་བྱས་ལ་སྤོང་། །སྔར་གྱི་དམིགས་རྟེན་ཝ་ལེར་དྲན་པར་བྱ། །བྱིང་རྒོད་ཆོད་ནས་ལྷན་ནེར་གནས་པའི་ཚེ། །རྩོལ་བ་གློད་ནས་བཞག་ན་བརྟན་པར་འགྱུར། །དེ་ལྟར་ཞི་གནས་སྒྲུབ་ནས་མི་གཡོ་བར། །ཡུན་རིང་གནས་ན་ཞི་གནས་རྗེས་མཐུན་ཟེར། །ཤིན་སྦྱངས་བདེ་བས་ལུས་སེམས་ཟིན་པའི་ཚེ། །ཞི་གནས་མཚན་ཉིད་པ་ཡིན་ངོ་མཚར་ཚེ། །དེ་ལ་བརྟེན་ནས་ལྷག་མཐོང་བསྒོམ་ནུས་ན། །ཟབ་མོ་སྟོང་ཉིད་ལྟ་བ་མངོན་དུ་འགྱུར། །ཞི་གནས་ཁོ་ན་བསྐྱངས་ཀྱང་མངོན་ཤེས་སོགས། །ཞི་གནས་ཡོན་ཏན་ཐམས་ཅད་འབྱུང་བར་འགྱུར། །བླ་མའི་ཐུགས་རྗེ་རང་གི་དགེ་ཚོགས་མཐུས། །ཞི་གནས་རྟོགས་པ་མངོན་དུ་འགྱུར་བར་ཤོག །ཅེས་སྨྲས་པའོ།།
༈ །།ཡང་འཕགས་པའི་ནོར་བདུན་གྱིས་ཕྱུག་པའི་སློབ་བུ་བསྟན་འཛིན་རབ་རྒྱས་ཀྱིས་ཁོ་བོ་ལ། བསྟན་པ་ཐམས་ཅད་འགལ་མེད་དུ་རྟོགས་ཤིང་། གསུང་རབ་མ་ལུས་པ་གདམས་པར་འཆར་བ། རྒྱལ་བའི་དགོངས་པ་བདེ་བླག་ཏུ་རྙེད་ཅིང་། ཉེས་སྤྱོད་ཆེན་པོ་རང་འགགས་སུ་འགྲོ་བ་སྟེ། ཆེ་བ་བཞི་དང་ལྡན་པའི་བྱང་ཆུབ་ལམ་རིམ་ཆེན་མོའི་དགོངས་པ་དང་མཐུན་པར། ལྷག་མཐོང་གི་རྒྱུ་ཚོགས་དང་། ཤིང་རྟ་རྣམ་བདུན་གྱི་རིག་པས་ལྷག་མཐོང་གི་ལྟ་བ་གཏན་ལ་ཕབ་ནས་མཉམ་གཞག་ནམ་མཁའ་ལྟ་བུའི་སྟོང་ཉིད་དང་། རྗེས་ཐོབ་སྒྱུ་མ་ལྟ་བུའི་སྟོང་ཉིད་གཉིས་བསྒོམ་ཚུལ་ཤིན་ཏུ་ཁ་གསལ་ཉུང་འདུས་ཤིག་གསུང་བར་ཞུ་ཞེས་ཞུ་དོན་དབྱངས་སུ་ཕུལ་བ། ལྔ་ལྡན་འོག་མིན་ཞིང་གི་མགོན་པོ་ཡི། །སྐུ་རུ་བཞེངས་ཀྱང་སྣ་ཚོགས་ཟློས་གར་གྱི། །བྱམས་པས་འགྲོ་ལ་དམ་ཆོས་དར་བར་མཛད། །བཀའ་དྲིན་མཚུངས་མེད་བླ་མར་གུས་ཕྱག་འཚལ། །དེང་ནས་བཟུང་སྟེ་དབེན་པའི་དགའ་ཚལ་དུ། །བཀའ་བཞིན་སྒྲུབ་པའི་མཆོད་པས་མཉེས་པར་བགྱི། །སྔོན་ཆད་ཚེ་འདིའི་དབང་སོང་མཐོལ་ལོ་བཤགས། །མགོན་ཁྱོད་གསུང་གི་མཛད་པར་རྗེས་ཡི་རང་། །ད་རེས་ངེས་དོན་ཆོས་འཁོར་བསྐོར་བར་བསྐུལ། །རྟག་ཏུ་མྱ་ངན་མི་འདའ་བཞུགས་གསོལ་འདེབས། །དགེ་ཚོགས་ཡང་དག་ལྟ་བ་རྟོགས་ཕྱིར་བསྔོ། །གནས་ལུགས་ལྟ་བ་མྱུར་དུ་མངོན་གྱུར་ཤོག །མདོ་སྔགས་བསྟན་པ་འགལ་མེད་རྟོགས་པ་དང་། །ཟབ་རྒྱས་གསུང་རབ་གདམས་པར་འཆར་བ་དང་། །རྒྱལ་བའི་དགོངས་པ་བདེ་བླག་རྙེད་པ་དང་། །ཆོས་སྤོང་ཉེས་སྤྱོད་ཐམས་ཅད་རང་འགགས་སུ། །འགྲོ་བའི་ཆེ་བ་བཞི་དང་ལྡན་པ་ཡི། །བྱང་ཆུབ་ལམ་རིམ་ཆེན་མོའི་དགོངས་དོན་ལྟར། །ལྷག་མཐོང་རྟོགས་པའི་རྒྱུ་ཚོགས་གཙོ་བོ་དང་། །ཤིང་རྟ་རྣམ་བདུན་རིགས་པས་ལྷག་མཐོང་གི །ལྟ་བ་གཏན་ལ་ཕབ་ནས་སྐྱོང་ཚུལ་དང་། །རྗེས་ཐོབ་སྒྱུ་མ་ལྟ་བུའི་སྟོང་ཉིད་ཀྱང་། །སྐྱོང་ཚུལ་ཁ་གསལ་ཉུང་ལ་འདུས་པ་ཞིག །བརྩེ་བ་ཆེན་པོའི་སྒོ་ནས་གསུང་དུ་གསོལ། །ཞེས་ཕུལ་བའི་ལན་དུ། འོ་ལྷག་མཐོང་གི་རྒྱུ་ཚོགས་ཀྱི་གཙོ་བོ་ནི། གསུང་རབ་ཀྱི་གནད་ཕྱིན་ཅི་མ་ལོག་པར་མཁྱེན་པའི་མཁས་པ་བསྟེན་ནས། དྲི་མ་མེད་པའི་གཞུང་ལུགས་ཉན་ཏེ་ཐོས་པ་དང་བསམ་པའི་ཤེས་རབ་ཀྱིས་དེ་ཁོ་ན་ཉིད་རྟོགས་པའི་ལྟ་བ་བསྐྱེད་པ་ནི་ལྷག་མཐོང་གི་རྒྱུ་ཚོགས་མེད་མི་རུང་ཡིན་པར་གསུངས། དེ་ནས་ཤིང་རྟ་རྣམ་བདུན་ཞེས་རིག་པ་རྣོན་པོ་མི་འདྲ་བ་བདུན་གྱི་སྒོ་ནས་ལྷག་མཐོང་གི་ལྟ་བ་གཏན་ལ་འབེབས་ཚུལ་ནི། དཔེར་ན་རལ་གྲིའི་འཁྲུལ་འཁོར་ཤེས་པར་འདོད་པའི་མི་ཡིས་ཐོག་མར་ཤིང་གི་རལ་གྲི་ལ་བསླབ་པ་ལྟར། གང་ཟག་དང་ཆོས་ཀྱི་བདག་མེད་རྟོགས་པར་འདོད་པའི་གང་ཟག་གིས། ཐོག་མར་ཤིང་རྟ་རྣམ་བདུན་གྱི་རིག་པ་འདི་ལ་སྦྱང་བར་བྱ་སྟེ། དེ་ཡང་སྲོག་ཤིང་དང་འཁོར་ལོ་དང་གཟེར་བུ་སོགས་ཡན་ལག་རྣམས་ཚོགས་པ་ལ་བརྟེན་ནས་ཤིང་རྟ་ཞེས་བརྗོད་པ་འདི། ཡན་ལག་དེ་དག་དང་གཅིག་ཡིན་སྙམ་ན་དེ་མ་ཡིན་ཏེ། ཡིན་ན་ཡན་ལག་མང་བ་བཞིན་དུ་ཤིང་རྟ་ཡང་མང་པོར་འགྱུར་བ་དང་། ཡང་ན་ཤིང་རྟ་གཅིག་ཡིན་པ་བཞིན་ཡན་ལག་རྣམས་ཀྱང་ཆ་མེད་གཅིག་ཏུ་འགྱུར་བའི་སྐྱོན་དང་། འཇིག་རྟེན་ན་ཡང་ཤིང་རྟ་དང་ཤིང་རྟའི་ཡན་ལག་ཅེས་མིང་སོ་སོར་བརྗོད་པ་ཡང་དོན་མེད་པར་འགྱུར་བས་ན། གཅིག་མ་ཡིན་པར་ཐག་ཆོད་པ་དང་གཅིག །འོ་ན་ཡན་ལག་རྣམས་དང་སོ་སོ་བ་ཡིན་སྙམ་ན། དེ་ཡང་མིན་ཏེ་ཡིན་ན། དཔེར་ན་རྟ་གཡག་ར་རྣམས་བསལ་བའི་ཤུལ་ན་ལུག་འདི་འོ་ཞེས་སྟོན་རྒྱུ་ཡོད་པ་ལྟར། ཡན་ལག་རྣམས་སོ་སོར་བསལ་བའི་ཤུལ་ན་ཤིང་རྟ་འདི་འོ་ཞེས་སྟོན་རྒྱུ་ཡོད་དགོས་ཀྱང་རིག་པས་དཔྱད་ན་མེད་པས་ན་སོ་སོར་ཡང་མེད་པར་ཐག་གཅོད་པ་དང་གཉིས། འོ་ན་ཡན་ལག་རྣམས་ཀྱི་རྟེན་དུ་ཡོད་དམ་སྙམ་ན། དེ་ཡང་མེད་དེ་ཡོད་ན། དཔེར་ན་མཁར་གཞོང་དང་ཞོ་སོ་སོར་ངོས་འཛིན་རྒྱུ་ཡོད་པ་ལྟར་ཤིང་རྟ་དང་ཡན་ལག་རྣམས་སོ་སོར་ངོས་འཛིན་རྒྱུ་ཞིག་ཡོད་དགོས་ཀྱང་རིག་པས་བརྟག་ན་མེད་པས། ཡན་ལག་རྣམས་ཀྱི་རྟེན་དུ་ཡང་མེད་པར་ཐག་གཅོད་པ་དང་གསུམ། འོ་ན་ཡན་ལག་རྣམས་ལ་བརྟེན་ནས་ཡོད་དམ་སྙམ་ན། དེ་ཡང་མེད་དེ། ཡོད་ན་ཁང་པ་ལ་བརྟེན་ནས་མི་གནས་པ་ལྟར་ཡན་ལག་རྣམས་ལ་བརྟེན་ནས་ཤིང་རྟ་ཡོད་དགོས་ཀྱང་རིག་པས་བལྟས་ན་མི་མཐོང་བས་ན། ཡན་ལག་རྣམས་ལ་བརྟེན་ནས་ཀྱང་ཤིང་རྟ་མེད་པར་ཐག་གཅོད་པ་དང་བཞི། འོ་ན་ཡན་ལག་དེ་དག་ལ་ཤིང་རྟ་ལྡན་པ་ཡིན་ནམ་སྙམ་ན། དེ་ཡང་མིན་ཏེ་ཡིན་ན་དཔེར་ན་དབུལ་པོ་ནོར་དང་ལྡན་ན་དབུལ་པོ་ལས་སོ་སོར་ལོགས་སུ་ནོར་ངོས་འཛིན་རྒྱུ་ཡོད་པ་བཞིན་དུ། ཡན་ལག་རྣམས་ལས་སོ་སོར་ལོགས་སུ་ཤིང་རྟ་ངོས་འཛིན་རྒྱུ་ཞིག་དགོས་ཀྱང་དེ་ཡང་རིགས་པས་བཙལ་ན་མི་རྙེད་པས། ཡན་ལག་ལ་ཤིང་རྟ་ལྡན་པ་ཡང་མ་ཡིན་པར་ཐག་གཅོད་པ་དང་ལྔ། འོ་ན་ཡན་ལག་ཐམས་ཅད་འཚོགས་པ་ཙམ་གྱིས་ཤིང་རྟ་ཡིན་སྙམ་ན། དེ་ཡང་མ་ཡིན་ཏེ། ཡིན་ན་འཁོར་ལོ་སོགས་ཡན་ལག་རྣམས་སོ་སོར་བྲལ་ནས་གནས་ཁང་སོགས་ན་ཕྱོགས་གཅིག་ཏུ་བཞག་ཡོད་དུས་ཀྱང་ཡན་ལག་ཐམས་ཅད་འཚོགས་ཡོད་པས། དེ་ཡི་དུས་སུ་ཡང་ཤིང་རྟ་ཡོད་དགོས། དེའི་དུས་སུ་ཤིང་རྟ་མེད་ན། ཕྱིས་བསྒྲིགས་ནས་འཚོགས་པ་ཙམ་གྱི་དུས་སུ་ཡང་ཤིང་རྟ་གློ་བུར་དུ་ག་ནས་འོང་། ཡན་ལག་འཚོགས་པ་ཙམ་ནི་ཤིང་རྟའི་གདགས་གཞི་ཡིན་གྱི་ཤིང་རྟ་མ་ཡིན་པས། ཡན་ལག་འཚོགས་པ་ཙམ་ཤིང་རྟ་མ་ཡིན་པར་ཐག་གཅོད་པ་དང་དྲུག །འོ་ན་ཡན་ལག་རྣམས་འཚོགས་པའི་དབྱིབས་དེ་ཤིང་རྟ་ཡིན་ནམ་སྙམ་ན། དེ་ཡང་མ་ཡིན་ཏེ། ཡིན་ན་འཇིག་རྟེན་པའི་གྲགས་པས་ཀྱང་གནོད་དེ། ཤིང་རྟ་དང་ཤིང་རྟའི་དབྱིབས་ཞེས་སོ་སོར་གྲགས་པ་འགོགས་མི་ནུས་ཤིང་ཡན་ལག་འཚོགས་པའི་དབྱིབས་ཤིང་རྟའི་གདགས་གཞི་མིན་གྱི་ཤིང་རྟ་དེའི་བཏགས་ཆོས་ཡིན་པས་དེ་གཉིས་མི་གཅིག་སོ་སོ་ཡིན་པའི་ཕྱིར་རོ། །གལ་ཏེ་དབྱིབས་ཤིང་རྟ་མིན་མོད་འོན་ཀྱང་ཡིན་དུ་སྲིད་ཀྱང་། དབྱིབས་ཁོ་ཡང་ཡན་ལག་ལས་ཟུར་དུ་ཅི་འདྲ་འདུག་ཅེས་རིགས་པས་བཙལ་ན་མི་རྙེད་པས་དབྱིབས་ཁོ་ཡང་དམིགས་སུ་མེད་ན་ཤིང་རྟར་ག་ལ་འགྱུར། དེས་ན་ཡན་ལག་འཚོགས་པའི་དབྱིབས་ཀྱང་ཤིང་རྟ་མ་ཡིན་པར་ཐག་གཅོད་པ་དང་བདུན་ནོ། །དེ་ལྟར་ཤིང་རྟ་རྣམ་བདུན་གྱི་རིགས་པས་དཔྱད་ཚེ། འཇིག་རྟེན་ན་ཤིང་རྟར་གྲགས་པ་དེ་ཡན་ལག་རྣམས་འཚོགས་པའི་སྟེང་དུ་མིང་གི་ཕར་བཏགས་པ་ཙམ་ཞིག་མ་གཏོགས་རང་ངོས་ནས་གྲུབ་པ་རྡུལ་ཙམ་ཡང་མི་རྙེད་པར་འགྱུར་རོ། །དཔེར་ན་ཤིང་གི་རལ་གྲིའི་འཁྲུལ་འཁོར་བསྐོར་ནས་ལོབ་ཚེ་དངོས་སུ་རལ་གྲིའི་འཁྲུལ་འཁོར་བསྐོར་ནས་ཕ་རོལ་གྱི་དགྲ་རྣམས་ཕྱེ་མར་འཐག་ནས་འཇོམས་པ་ལྟར། དེ་ལྟར་ཤིང་རྟ་ལ་རིགས་པ་སྦྱངས་ནས་ལོབ་པའི་ཚེ། ཤིང་རྟ་རྣམ་བདུན་གྱི་རིགས་པ་དེ་ཉིད་ཀྱིས་དངོས་སུ་གང་ཟག་དང་ཆོས་ཀྱི་བདག་མེད་གཏན་ལ་ཕབ་ནས། ཚུགས་ཐུབ་བདེན་གྲུབ་ཏུ་འཛིན་པའི་བདག་འཛིན་གྱི་དགྲ་ཀུན་སྟོང་པ་ཉིད་དུ་ཕྱེ་མར་འཐག་དགོས་ཏེ། དེ་ཡང་གང་ཟག་གི་བདག་མེད་གཏན་ལ་འབེབས་ཚུལ་ནི། གཟུགས་ཕུང་དང་ཚོར་ཕུང་འདུ་ཤེས་ཀྱི་ཕུང་པོ་སོགས་ཕུང་པོ་ལྔ་ཚོགས་པ་ལ་བརྟེན་ནས་ངའམ་བདག་ཟེར་བ་འདི། ཕུང་པོ་ལྔ་དང་གཅིག་ཏུ་གྲུབ་སྙམ་ན། དེ་མ་གྲུབ་སྟེ་གྲུབ་ན་ཕུང་པོ་ལྔ་བཞིན་དུ་ང་ཡང་མང་བར་འགྱུར་བ་དང་། ཡང་ན་ང་གཅིག་ཡིན་པ་བཞིན། ཕུང་པོ་ལྔ་ཡང་གཅིག་ཏུ་འགྱུར་བའི་སྐྱོན་དང་། འཇིག་རྟེན་ན་ང་དང་ངའི་ཕུང་པོ་ཞེས་སོ་སོར་བརྗོད་པ་ཡང་དོན་མེད་པར་འགྱུར་བས་ན། ང་དེ་ཕུང་པོ་ལྔ་དང་གཅིག་ཏུ་མ་གྲུབ་པར་ཐག་བཅད། འོ་ན་ཕུང་པོ་ལྔ་དང་ཐ་དད་དུ་གྲུབ་སྙམ་ན། དེ་ཡང་མ་གྲུབ་སྟེ་གྲུབ་ན་དཔེར་ན་རྟ་གཡག་ར་རྣམས་བསལ་བའི་ཤུལ་ན་ལུག་འདི་འོ་ཞེས་སྟོན་རྒྱུ་ཡོད་པ་ལྟར། ཕུང་པོ་སོ་སོར་བསལ་བའི་ཤུལ་ན་ང་འད་ིའོ་ཞེས་སྟོན་རྒྱུ་ཞིག་ཡོད་དགོས་ཀྱང་། རིགས་པས་དཔྱད་ན་མེད་པས་ན། སོ་སོར་ཡང་མ་གྲུབ་པར་ཐག་བཅད། འོ་ན་ཕུང་པོ་ལྔ་ཡི་རྟེན་དུ་ཡོད་དམ་སྙམ་ན། དེ་ཡང་མེད་དེ་ཡོད་ན། དཔེར་ན་མཁར་གཞོང་དང་དེའི་ནང་གི་ཞོ་གཉིས་སོ་སོར་ངོས་འཛིན་ཡོད་པ་ལྟར། ང་དང་ཕུང་པོ་ལྔ་ཡང་སོ་སོར་ངོས་འཛིན་རྒྱུ་ཡོད་དགོས་ཀྱང་། རིགས་པས་བརྟག་ན་མེད་པས་ཕུང་པོ་ལྔ་ཡི་རྟེན་དུ་ཡང་མེད་པར་ཐག་བཅད། འོ་ན་ཕུང་པོ་ལྔ་ལ་བརྟེན་ནས་ཡོད་དམ་སྙམ་ན། དེ་ཡང་མེད་དེ། ཡོད་ན་ཁང་པ་ལ་བརྟེན་ནས་མི་གནས་པ་ལྟར་ཕུང་པོ་ལྔ་ལ་བརྟེན་ནས་ང་བདག་ཡོད་དགོས་ཀྱང་རིགས་པས་བལྟས་ན་མི་མཐོང་བས། ཕུང་པོ་ལྔ་ལ་བརྟེན་ནས་ཀྱང་ང་མེད་པར་ཐག་བཅད། འོ་ན་ཕུང་པོ་ལྔ་ལ་ང་ལྡན་ནམ་སྙམ་ན། དེ་ཡང་མི་ལྡན་ཏེ་ལྡན་ན། དཔེར་ན་དབུལ་པོ་ནོར་དང་ལྡན་ན། དབུལ་པོ་ལས་ལོགས་སུ་ནོར་ངོས་འཛིན་རྒྱུ་ཡོད་པ་བཞིན་དུ། ཕུང་པོ་ལྔ་ལས་ལོགས་སུ་ང་ངོས་འཛིན་རྒྱུ་ཞིག་དགོས་ཀྱང་། དེ་ཡང་རིགས་པས་བཙལ་ན་མི་རྙེད་པས། ཕུང་པོ་ལྔ་ལ་ང་ལྡན་པ་ཡང་མ་ཡིན་པར་ཐག་བཅད། འོ་ན་ཕུང་པོ་ལྔ་འཚོགས་པ་ཙམ་ང་ཡིན་ནམ་སྙམ་ན། དེ་ཡང་མིན་ཏེ་ཡིན་ན། གཟུགས་ཕུང་དུམ་བུར་གཏུབས་ནས་དུར་ཁྲོད་སོགས་ན་ཕྱོགས་གཅིག་ཏུ་བཞག་ཡོད་དུས་ཀྱང་ཕུང་པོ་འཚོགས་ཡོད་པས། དེའི་དུས་སུ་ཡང་ང་ཡོད་དགོས། དེ་དུས་ང་མེད་ན་ད་ལྟ་ཕུང་པོ་ལྔ་འཚོགས་པ་ཙམ་གྱི་དུས་ཀྱང་གློ་བུར་དུ་ང་ག་ནས་འོང་། ཕུང་པོ་ལྔ་འཚོགས་ཙམ་ནི་གདགས་གཞི་ཡིན་གྱི་ང་མ་ཡིན་པས། ཕུང་པོ་འཚོགས་པ་ཙམ་ཡང་ང་མ་ཡིན་པར་ཐག་བཅད། འོ་ན་ཕུང་པོ་ལྔ་འཚོགས་པའི་དབྱིབས་ཡིན་ནམ་སྙམ་ན་དེ་ཡང་མིན་ཏེ། ཡིན་ན་འཇིག་རྟེན་པའི་གྲགས་པས་ཀྱང་གནོད་དེ། ང་དང་ཕུང་པོ་ཞེས་སོ་སོར་གྲགས་པ་འགོགས་མི་ནུས་ཤིང་། ཕུང་པོ་ལྔ་འཚོགས་པ་ངའི་གདགས་གཞི་ཡིན་གྱི། ང་ནི་དེ་ཡི་བཏགས་ཆོས་ཡིན་པས། དེ་གཉིས་མི་གཅིག་སོ་སོར་ཡིན་པའི་ཕྱིར་རོ། །གལ་ཏེ་དབྱིབས་ང་མིན་མོད། འོན་ཀྱང་ཡིན་དུ་སྲིད་ཀྱང་དབྱིབས་ཁོ་ཡང་ཕུང་པོ་ལྔ་ལས་ཟུར་དུ་བཀར་ནས་ཅི་འདྲ་འདུག་ཅེས་རིགས་པས་བཙལ་ན་མི་རྙེད་པས། དབྱིབས་ཁོ་ཡང་དམིགས་སུ་མེད་ན་ང་རུ་ག་ལ་འགྱུར། དེས་ན་ཕུང་པོ་ལྔ་འཚོགས་པའི་དབྱིབས་ཀྱང་ང་མ་ཡིན་པར་ཐག་བཅད། དེ་ལྟར་ཤིང་རྟ་རྣམ་བདུན་གྱི་རིགས་པ་ལ་བརྟེན་ནས་བརྟགས་ཤིང་དཔྱད་པའི་ཚེ་སྔ་སོར་དུས་རྟག་ཏུ་ང་ཞེས་མིག་གིས་མཐོང་རྒྱུ་ལག་པས་འཛིན་རྒྱུ་ཡོད་པ་དེ་ལྟ་བུ་ཕུང་པོ་ལྔའི་སྟེང་དུ་མིང་གིས་ཕར་བཏགས་པ་ཙམ་ཞིག་མ་གཏོགས་རང་ངོས་ནས་གྲུབ་པ་རྡུལ་ཙམ་ཡང་མ་རྙེད་པར་སྟོང་ཆམ་གྱིས་སོང་བའི་ཚེ་དབུ་མའི་ལྟ་བ་དང་པོ་རྙེད་པ་ཡིན། དེའི་ཚེ་ང་རང་བཞིན་གྱིས་མ་གྲུབ་པར་སྟོང་པ་ཉིད་དུ་འདུག་སྙམ་པའི་ངེས་ཤེས་ཤུགས་དྲག་པོ་འདྲེན། དེ་ནས་ཆོས་ཀྱི་བདག་མེད་གཏན་ལ་དབབ་ཚུལ་ནི་གཟུགས་ཅན་རང་ལུས་ལྟ་བུ་ལ་མཚོན་ན། ངའི་ལུས་པོ་ཞེས་ཟེར་བ་འདི། རྐང་པ་ལག་པ་མགོ་བོ་བཅས་ཡན་ལག་ལྔ་དང་གཅིག་ཏུ་གྲུབ་བམ་སྙམ་ན་ཞེས་སྔར་བཞིན་རིགས་པས་དཔྱད་ནས། རང་བཞིན་མེད་པའི་ངེས་པ་འདྲེན་པར་བྱ། ཡང་གཟུགས་མེད་རང་སེམས་ལྟ་བུ་ལ་མཚོན་ན། ངའི་སེམས་ཞེས་ཟེར་བ་འདི་སྔ་ཕྱི་བར་གསུམ་གྱི་རྣམ་རྟོག་མང་པོ་འདི་དང་གཅིག་ཏུ་གྲུབ་སྙམ་ན། ཞེས་སྔར་བཞིན་དཔྱད་ལ། རང་བཞིན་མེད་པར་གཏན་ལ་དབབ། གཞན་ཡང་གཟུགས་ཅན་གཟུགས་མེད་མང་པོ་ལ་སྤྲོས་ནས་ཐུབ་ཆོད་ལ་དཔྱད་ནས་རང་བཞིན་མེད་པའི་ངེས་པ་འདྲེན། དེ་ནས་སྤྲོས་པ་ཆེར་མི་བྱེད་པར་དེ་བཞིན་དུ་རི་རྭ་བ་ཁང་ཁྱིམ། རྩི་ཤིང་ནགས་ཚལ་ཉི་མ་ཟླ་བ་རི་རབ་སོགས་སྣང་སྲིད་སྣོད་བཅུད་འཁོར་འདས་ཀྱིས་བསྡུས་པའི་ཆོས་ཐམས་ཅད་རང་རང་གི་གདགས་གཞིའི་སྟེང་དུ་མིང་གིས་ཕར་བཏགས་པ་ཙམ་ཞིག་མ་གཏོགས་རང་ངོས་ནས་གྲུབ་པ་རྡུལ་ཙམ་ཡང་མི་འདུག་སྙམ་པའི། སྟོང་ཉིད་ཀྱི་ངེས་ཤེས་ཤུགས་དྲག་པོ་དྲངས་ལ། ཆོས་ཐམས་ཅད་ཀྱི་ངོ་བོ་གདོད་ནས་ནམ་མཁའ་ལྟར་སྟོང་སང་འབའ་ཞིག་ཏུ་ངེས་པའི་ངེས་ཤེས་དེ་ཉིད་ཀྱི་རྒྱུན་སྐྱོང་བ་ནི་མཉམ་གཞག་ནམ་མཁའ་ལྟ་བུའི་སྐྱོང་ཚུལ་ལོ། །ཡང་བྱིང་རྒོད་ཀྱི་བར་བཅད་ནས་མི་ངེས་པའི་ཚེ་སྔར་བཞིན་དཔྱད་ནས། སྟོང་ཉིད་ཀྱི་ངེས་ཤེས་ཤུགས་དྲག་པོ་དྲངས་ལ། སྟོང་སང་ངེར་ངེས་པའི་ངང་དེ་ཉིད་ལ་རྩེ་གཅིག་ཏུ་འཇོག་པ་དང་དཔྱད་པ་གཉིས་ཀ་སྤེལ་མར་བྱའོ། །དེ་ལྟར་བྱིང་རྒོད་ཀྱི་སྐྱོན་བསལ་ནས། མཉམ་གཞག་ནམ་མཁའ་ལྟ་བུའི་སྟོང་ཉིད་ཀྱི་རྒྱུན་དྲན་ཤེས་ཀྱིས་བསྐྱངས་པའི་ཚེ་སྐབས་ཤིག་བྱིང་རྒོད་ཕྲ་རགས་ཐམས་ཅད་དང་བྲལ་ནས། འབད་རྩོལ་མེད་པར་མཉམ་གཞག་གི་ངང་དུ་ངམ་ངམ་ཤུགས་ཀྱིས་འགྲོ་བའི་ཚེ་རྩོལ་བ་གློད་ནས་བཏང་སྙོམས་སུ་བཞག་ན་ཅི་ཙམ་འདོད་པ་དེ་ཙམ་དུ་གསལ་འགྲིབ་མེད་པར་མཉམ་གཞག་ལ་གནས་པ་བྱུང་ན། ལྷག་མཐོང་རྗེས་མཐུན་པ་ཟེར། དེ་ནས་བསྐྱངས་པས་ལུས་སེམས་ལ་སྔར་མེད་པའི་ཤིན་སྦྱངས་ཀྱི་དགའ་བདེ་ཁྱད་པར་ཅན་དང་བཅས་པས་མཉམ་གཞག་བརྟན་པོ་བྱུང་ན། ལྷག་མཐོང་མཚན་ཉིད་པ་ཟེར། དེའི་ཚེ་ཕྲ་རགས་ཀྱི་རྣམ་རྟོག་ཐམས་ཅད་མཉམ་གཞག་ནམ་མཁའ་ལྟ་བུའི་སྟོང་པ་ཉིད་ཀྱི་ངང་དུ་རང་སར་ཞི་ནས། མཉམ་གཞག་གི་ངོ་བོ་སུ་གང་གིས་ཀྱང་མ་སྒྲིབ་པར། སྟོན་དུས་ཀྱི་ནམ་མཁའ་གཡའ་དག་པའི་དཀྱིལ་ལྟར་གསལ་འགྲིབ་མེད་པར་རྗེན་ལྷག་གེར་མཐོང་བ་དང་མི་འབྲལ་བ་བྱུང་ཚེ། ཞི་གནས་དང་ལྷག་མཐོང་ཟུང་དུ་འབྲེལ་བའི་ལམ་ཟེར། དེ་ནས་ཡུན་རིང་མཉམ་པར་བཞག་ན། མི་རྟོག་པ་དང་། གསལ་བ་དང་། དྭངས་པ་དང་། ཕྲ་བ་སྟེ་མཚན་ཉིད་བཞི་ལྡན་དུ་སྐྱེ་སྟེ། མི་རྟོག་པ་ནི་མཉམ་པར་གཞག་པ་ན་དབུགས་ཕྱི་ནང་དུ་རྒྱུ་བ་ཡང་མི་ཚོར་ཞིང་འཁྲུལ་རྟོག་ཐམས་ཅད་དང་བྲལ་ནས་གནས་པ་འོང་། གསལ་བ་ནི་སྟོན་དུས་ཀྱི་ཉི་མ་ཕྱེད་ཀྱི་དུས་ཀྱི་ནམ་མཁའི་དཀྱིལ་གསལ་བ་དང་ཁྱད་པར་མེད་པ་འོང་། དྭངས་པ་ནི་ཏིང་གཙང་མའི་ནང་དུ་ཆུ་བླུགས་ནས་ཉི་མ་ལ་བཞག་ནས་བལྟས་པ་དང་འདྲ་བ་འོང་། ཕྲ་བ་ནི་མཚན་ཉིད་གསུམ་པོ་དེའི་ངང་ནས་བལྟས་ན་དངོས་པོ་སྤུའི་རྩེ་མོ་གཤགས་པའི་ཆ་གཅིག་བྱུང་ཡང་མཐོང་བ་འོང་། དེ་ནས་བསྒོམ་ན་མངོན་ཤེས་དང་རྫུ་འཕྲུལ་སོགས་ལྷག་མཐོང་གི་ཡོན་ཏན་ཐམས་ཅད་འབྱུང་བར་འགྱུར་རོ། །སྨྲས་པ། དྲིན་ཅན་བླ་མ་རྣམས་ལ་གསོལ་བ་འདེབས། །ཡང་དག་ལྟ་བ་རྟོགས་པར་བྱིན་གྱིས་རློབས། །ཤིང་རྟ་ཡན་ལག་རྣམས་དང་གཅིག་མིན་བཞིན། །ང་དང་ཕུང་པོ་གཅིག་ཏུ་གྲུབ་པ་མེད། །ཡན་ལག་རྣམས་ལས་ལོགས་ན་ཤིང་རྟ་མེད། །དེ་བཞིན་ཕུང་པོ་ལས་གཞན་ང་ཡང་མེད། །ཤིང་རྟ་ཡན་ལག་རྣམས་ཀྱི་རྟེན་དུ་མེད། །དེ་བཞིན་ང་ཡང་ཕུང་པོའི་རྟེན་དུ་མེད། །ཤིང་རྟ་ཡན་ལག་རྣམས་ལ་བརྟེན་ནས་མེད། །དེ་བཞིན་ང་ཡང་ཕུང་པོར་བརྟེན་ནས་མེད། །ཡན་ལག་རྣམས་ལ་ཤིང་རྟ་མི་ལྡན་བཞིན། །ཕུང་པོ་ལྔ་ལ་ང་ཡང་ལྡན་པ་མིན། །ཤིང་རྟ་ཡན་ལག་འཚོགས་ཙམ་མིན་པ་ལྟར། །ང་ནི་ཕུང་པོའི་འཚོགས་པ་ཙམ་ཡང་མིན། །ཤིང་རྟ་ཡན་ལག་འཚོགས་པའི་དབྱིབས་མིན་བཞིན། །ང་ནི་ཕུང་པོ་འཚོགས་པའི་དབྱིབས་ཀྱང་མིན། །དཔྱད་ན་ཤིང་རྟ་རང་བཞིན་མེད་པ་ལྟར། །ང་ཡང་རང་བཞིན་མེད་པར་ཤེས་པར་བྱ། །དེ་བཞིན་རིགས་པས་དཔྱད་ན་གཟུགས་ཕུང་སོགས། །ཆོས་ཀྱི་བདག་མེད་གཏན་ལ་དབབ་པར་བྱ། །ཕབས་ནས་ཆོས་ཀུན་སྟོང་པ་ཉིད་དུ་འདུག །སྙམ་དུ་སྟོང་ཉིད་ངེས་ཤེས་ཤུགས་དྲག་དྲངས། །མདོར་ན་འཁོར་འདས་ཆོས་རྣམས་མ་ལུས་པ། །གདོད་ནས་མཁའ་ལྟར་སྟོང་སང་འབའ་ཞིག་ཏུ། །ངེས་པའི་ངང་དུ་མཉམ་པར་འཇོག་པ་ལ། །མཉམ་གཞག་ནམ་མཁའ་ལྟ་བུའི་སྟོང་ཉིད་ཟེར། །ཞི་གནས་སྙིང་སྟོབས་ཅན་གྱི་རྣལ་འབྱོར་པས། །ཤིང་རྟ་རྣམ་བདུན་རྣོ་ངར་རིག་པས་ཡི། །རལ་གྲིའི་འཁྲུལ་འཁོར་ཡང་ཡང་བསྐོར་ཙ་ན། །བདག་འཛིན་དགྲ་རྣམས་ཕྱེ་མར་འཐག་པར་འགྱུར། །དེ་ལྟར་བསྐྱངས་ཚེ་བྱིང་རྒོད་སྐྱོན་དང་བྲལ། །མཉམ་གཞག་ནམ་མཁའ་ལྟ་བུའི་སྟོང་ཉིད་ཀྱི། །ངང་དུ་ངམ་ངམ་ཤུགས་ཀྱིས་འགྲོ་བའི་ཚེ། །རྩོལ་བ་གློད་ནས་བཞག་ཚེ་སྔར་བས་ཀྱང་། །གསལ་ཞིང་བརྟན་ན་ལྷག་མཐོང་རྗེས་མཐུན་ཟེར། །དེ་ནས་སྦྱངས་ཚེ་ལུས་སེམས་གཉིས་ཀ་ལ། །སྔར་མེད་ཤིན་སྦྱངས་བདེ་བ་འབར་བའི་ཚེ། །ལྷག་མཐོང་མཚན་ཉིད་པ་ཡིན་ངོ་མཚར་ཆེ། །དེ་ཚེ་རྣམ་རྟོག་སྟོང་ཉིད་དབྱིངས་སུ་ཞི། །སྟོང་ཉིད་ངོ་བོ་ལྷག་གེར་མཐོང་བ་ལ། །ཞི་གནས་ལྷག་མཐོང་ཟུང་དུ་འབྲེལ་ཞེས་ཟེར། །དེ་ནས་བསྐྱངས་ཚེ་རྟོག་མེད་ལྷན་ནེར་གནས། །ཤིན་ཏུ་གསལ་ཞིང་དྭངས་པའི་མཉམ་གཞག་འབྱུང་། །དེ་ཡི་ངང་ནས་བལྟས་ན་ཕྱི་ནང་གི །དངོས་པོ་སྤུ་རྩེ་ཙམ་ཞིག་ཚུན་ཆད་མཐོང་། །དེ་ནས་བསྐྱངས་ན་མངོན་ཤེས་རྫུ་འཕྲུལ་སོགས། །ལྷག་མཐོང་ཡོན་ཏན་ཐམས་ཅད་འབྱུང་བར་འགྱུར། །འདིས་མཚོན་དུས་གསུམ་བསགས་པའི་དགེ་བ་རྣམས། །དབུ་མའི་ལྟ་བ་རྟོགས་པའི་རྒྱུ་རུ་བསྔོ། །དེང་ནས་བཟུང་སྟེ་ཡང་དག་ལྟ་བ་དང་། །ཚེ་རབས་ཀུན་ཏུ་འབྲལ་བར་མ་གྱུར་ཅིག །ཅེས་པ་འདི་ནི་བར་སྐབས་ཀྱི་ཚིགས་སུ་བཅད་པའོ། །ད་ནི་རྗེས་ཐོབ་སྒྱུ་མ་ལྟ་བུའི་སྟོང་ཉིད་ལ་སྦྱོང་ཚུལ་ནི། དཔེར་ན་ཤིང་རྟ་ཡན་ལག་གི་སྟེང་དུ་སྒྲོ་བཏགས་པ་མ་གཏོགས། དཔྱད་ན་དོན་དམ་པར་རང་བཞིན་གྱིས་གྲུབ་པ་རྡུལ་ཙམ་ཡང་མེད་པ་ལྟར། ང་ཡང་ཕུང་པོ་ལྔའི་སྟེང་དུ་མིང་གིས་ཕར་བཏགས་པ་ཙམ་མ་གཏོགས་དཔྱད་ན་དོན་དམ་པར་རང་བཞིན་མེད་པར་རྟོགས། དེ་བཞིན་དུ་ཆོས་གཞན་ཐམས་ཅད་ཀྱང་རང་བཞིན་མེད་པར་རྟོགས་པས་རྟག་མཐར་མི་ལྟུང་། ཡང་རང་བཞིན་མེད་རུང་མ་དཔྱད་པའི་ཚེ་ཀུན་རྫོབ་ཀྱི་སྣང་ངོར་ཡན་ལག་གི་སྟེང་དུ་མིང་གིས་བཏགས་པ་ཙམ་ཞིག་ཡོད་པ་ལྟར་ང་ཡང་རང་བཞིན་མེད་རུང་མ་དཔྱད་པའི་ཀུན་རྫོབ་ཀྱི་སྣང་ངོར་ཕུང་པོ་ལྔའི་སྟེང་དུ་མིང་གིས་བཏགས་པ་ཙམ་ཞིག་ཡོད་པར་ཤེས་པ་དེ་བཞིན་དུ་ཆོས་གཞན་ཐམས་ཅད་ཀྱང་མིང་གིས་བཏགས་པ་ཙམ་ཞིག་ཡོད་པར་ཤེས་པས་ཆད་མཐར་མི་ལྟུང་། དཔེར་ན་ཤིང་རྟ་རང་བཞིན་མེད་རུང་ཡན་ལག་འཚོགས་ཙམ་གྱི་རྟེན་འབྲེལ་ལ་བརྟེན་ནས་ཤིང་རྟའི་དོན་བྱེད་ནུས་པས་ན་ཤིང་རྟའི་མིང་ཙམ་ཡོད་པས་ཀྱང་ཡོད་གོ་ཆོད་པ་ལྟར། ང་ཡང་རང་བཞིན་མེད་རུང་ཕུང་པོ་ལྔའི་ཚོགས་ཙམ་གྱི་རྟེན་འབྲེལ་ལ་བརྟེན་ནས་ངའི་དོན་གང་ཡང་བྱེད་ནུས་པས་ན་ངའི་མིང་ཙམ་ཡོད་པས་ཀྱང་ཡོད་གོ་ཆོད་ཡོང་། དེ་བཞིན་དུ་ཆོས་ཐམས་ཅད་རང་བཞིན་གྱིས་གྲུབ་པ་མེད་རུང་རྒྱུ་རྐྱེན་རྟེན་འབྲེལ་ལ་བརྟེན་ནས་མིང་ཙམ་བརྡའ་ཙམ་བཏགས་པ་ཙམ་ཡོད་པས་ཡོད་གོ་ཆོད་ཡོང་། མདོར་ན་དོན་དམ་པར་ཆོས་ཐམས་ཅད་རང་བཞིན་གྱིས་གྲུབ་པ་རྡུལ་ཙམ་ཡང་མེད་རུང་། ཀུན་རྫོབ་ཏུ་རྒྱུ་རྐྱེན་རྟེན་འབྲེལ་ལ་བརྟེན་ནས་སྒྱུ་མ་རྨི་ལམ་ལྟར། ལས་འབྲས་དང་བྱ་བྱེད་ཀྱི་རྣམ་གཞག་ཐམས་ཅད་འཐད་པའི་ཚུལ་ལ་ངེས་པ་ཤུགས་དྲག་པོ་དྲངས་ནས། ཚོགས་བསོགས་སྒྲིབ་སྦྱོང་སོགས་སྤྱོད་ཕྱོགས་རྣམས་ལ་ཡང་སྒྱུ་མ་རྨི་ལམ་ལྟར་འཇུག་པར་བྱའོ། །དེ་ལྟར་ཆོས་ཐམས་ཅད་ངོ་བོ་སྟོང་བཞིན་དུ་སྣང་ཞིང་། རྣམ་པ་སྣང་བཞིན་དུ་སྟོང་པའི་སྣང་སྟོང་སྒྱུ་མ་ལྟ་བུའི་སྟོང་ཉིད་ལ་སྦྱངས་ན། སྐབས་ཞིག་ཡིད་ངོར་སྣང་བ་ཐམས་ཅད་སང་སེང་ཁྲལ་ཁྲོལ་ཟ་ཟི་བན་བུན་ལང་ལོང་དུ་སོང་ནས་རེག་རྒྱུ་མེད་དམ་སྙམ་པའི་ཉམས་འབྱུང་། འཇིག་རྟེན་ཆོས་བརྒྱད་ཀྱི་སྣང་བ་ཐམས་ཅད་སྒྱུ་མར་ཤར་ནས་གང་ལའང་ཆགས་སྡང་མི་འབྱུང་། གཞན་ཆགས་སྡང་བྱེད་པ་མཐོང་ན་རྒོད་འཆོར་བ་འབྱུང་ངོ་། །ཡུན་རིང་པོ་སྦྱངས་པས་ནམ་ཞིག་ཆོས་ཐམས་ཅད་སྒྱུ་མ་ལྟ་བུར་མངོན་སུམ་དུ་གྱུར་ནས་ཕ་རོལ་གྱི་ཡུལ་ཕྱོགས་མཐོང་བ་ལ་སོགས་པའི་སྤྱན་དང་། སེམས་ཅན་གཞན་གྱི་སེམས་ལ་ཅི་དྲན་ཤེས་པ་ལ་སོགས་པའི་མངོན་ཤེས་དང་། རི་བྲག་ལ་ཐལ་བྱུང་དུ་བགྲོད་པ་ལ་སོགས་པའི་རྫུ་འཕྲུལ་ཐོབ་པར་འགྱུར་རོ། །སྨྲས་པ། དྲིན་ཅན་བླ་མ་རྣམས་ལ་གསོལ་བ་འདེབས། །སྒྱུ་མའི་ཏིང་ངེ་འཛིན་འབྱོངས་པར་བྱིན་གྱིས་རློབས། །ཤིང་རྟ་ཡན་ལག་ཐམས་ཅད་འཚོགས་ཙམ་གྱི། །སྟེང་དུ་མིང་གིས་ཕར་བཏགས་མ་གཏོགས་པ། །རང་བཞིན་གྲུབ་པ་རྡུལ་ཙམ་མ་མཆིས་ཀྱང་། །ཡན་ལག་ཆ་ཤས་འཚོགས་པའི་རྟེན་འབྲེལ་ལ། །བརྟེན་ནས་ཤིང་རྟའི་དོན་བྱེད་ནུས་པས་ན། །མིང་ཙམ་ཡོད་པས་ཡོད་གོ་ཆོད་པ་ལྟར། །ང་ཡང་ཕུང་པོ་ལྔ་པོ་འཚོགས་ཙམ་གྱི། །སྟེང་དུ་རྟོག་པས་བཏགས་པ་མ་གཏོགས་པ། །རང་བཞིན་གྲུབ་པ་རྡུལ་ཙམ་མ་མཆིས་ཀྱང་། །ཕུང་པོ་ལྔ་པོ་འཚོགས་པའི་རྟེན་འབྲེལ་ལ། །བརྟེན་ནས་ང་ཡི་དོན་བྱེད་ནུས་པས་ན། །མིང་ཙམ་ཡོད་པས་ཡོད་གོ་ཆོད་པར་གྱུར། །དེ་བཞིན་ཆོས་རྣམས་ཐམས་ཅད་དོན་དམ་དུ། །རང་རང་གདགས་གཞིའི་སྟེང་དུ་མིང་བཏགས་པ། །མ་གཏོགས་རང་བཞིན་གྲུབ་པ་མ་མཆིས་ཀྱང་། །ཀུན་རྫོབ་རྒྱུ་རྐྱེན་འཚོགས་པའི་རྟེན་འབྲེལ་ལ། །བརྟེན་ནས་དཀར་ནག་ལས་འབྲས་བྱ་བྱེད་སོགས། །འཐད་པའི་ཚུལ་ལ་ངེས་ཤེས་ཤུགས་དྲག་དྲངས། །གང་སྣང་ཚུགས་ཐུབ་བདེན་པར་མི་འཛིན་པར། །སྣང་སྟོང་སྒྱུ་མའི་གཟིགས་མོར་ལམ་ལམ་བལྟ། །སྒྱུ་མ་བཞིན་དུ་ལས་འབྲས་བླང་དོར་སོགས། །རྒྱལ་སྲས་སྤྱོད་པ་རྣམས་ལ་འཇུག་པར་བྱ། །དེ་ལྟར་རྗེས་ཐོབ་སྒྱུ་མ་ལྟ་བུ་ཡི། །ཏིང་ངེ་འཛིན་ལ་ཡུན་རིང་སྦྱངས་གྱུར་ན། །ཡིད་ངོར་སྣང་བ་སང་སེང་ཁྲལ་མ་ཁྲོལ། །ཤག་ཤིག་ཟ་ཟི་བན་བུན་ལང་ལོང་དུ། །སོང་ནས་རེག་རྒྱུ་མེད་དམ་སྙམ་པ་འོང་། །ནམ་ཞིག་སྒྱུ་མའི་ཏིང་འཛིན་མཐར་ཕྱིན་ནས། །ཡུལ་གཞན་མཐོང་ཞིང་ཕ་རོལ་སེམས་རྒྱུད་ཤེས། །རི་བྲག་རྣམས་ལ་ཐལ་བྱུང་བགྲོད་པ་སོགས། །སྤྱན་དང་མངོན་ཤེས་རྫུ་འཕྲུལ་ཐོབ་པར་འགྱུར། །བླ་མའི་བྱིན་རླབས་རང་གཞན་དགེ་བའི་མཐུས། །སྒྱུ་མའི་ཏིང་འཛིན་མཐའ་རུ་ཕྱིན་པར་ཤོག །ཅེས་སྨྲས་པའོ།།
༈ །།ཡང་དད་གཏོང་བློ་གྲོས་མཆོག་མངའི་སློབ་བུ་སྡེ་པ་བློ་བཟང་ཚེ་རིང་དང་། སྐྱེས་བུ་དམ་པ་གོང་མའི་ཡང་སྤྲུལ་རྩེ་བརྒྱད་བླ་མ་བློ་བཟང་ཆོས་གྲགས་རྣམ་གཉིས་ཀྱིས་ཚེ་བློས་བཏང་ནས་འོངས་ཏེ་མཁོ་བའི་ཡོ་བྱད་མང་པོ་ཕུལ་ནས། གུས་པས་ཕྱག་དང་བཅས་བླ་མ་རིན་པོ་ཆེ། བདག་ཅག་གཉིས་ལ་འཁོར་བར་སྐྱེ་བའི་རྒྱུན་བཅད་ནས་སངས་རྒྱས་ཀྱི་གོ་འཕང་ཐོབ་པའི་ལྟ་སྤྱོད་ཟུང་དུ་འབྲེལ་བའི་གདམས་པ་མཆོག་ཏུ་གྱུར་པ་ཞིག་གནང་བར་ཞུ་ཞེས་ཞུ་དོན་ཚིགས་སུ་བཅད་ནས་ཕུལ་བ། བྱང་ཆུབ་སེམས་ཀྱི་དཀྱིལ་འཁོར་རྒྱས། །ཐབས་མཁས་བསྡུ་བཞིའི་འོད་སྟོང་འགྱེད། །གདུལ་བྱ་གླིང་བཞི་ཐོགས་མེད་བགྲོད། །རྗེ་ཉི་ཟླ་ལྟ་བུའི་རྣལ་འབྱོར་པ། །སྐུ་གསུམ་ལྷུན་གྲུབ་རྩལ་གསུམ་རྫོགས། །ཉམས་དང་རྟོགས་པའི་གཡུ་རལ་རྒྱས། །ཐུབ་བསྟན་གངས་རིའི་རྒྱན་དུ་མཛེས། །རྗེ་སེངྒེ་ལྟ་བུའི་རྣལ་འབྱོར་པ། །ཐུགས་རྗེ་ཐབས་མཁས་གྲུ་བོ་ཆེར། །བརྟེན་ནས་གདུལ་བྱ་མགྲོན་པོ་རྣམས། །འཁོར་བའི་ཆུ་བོ་ཆེ་ལས་སྒྲོལ། །རྗེ་མཉན་པ་ལྟ་བུའི་རྣལ་འབྱོར་པ། །ཟབ་རྒྱས་གདམས་པའི་སྨན་རྐྱལ་ཐོགས། །འགྲོ་ཀུན་ཉོན་མོངས་ནད་རྣམས་གསོས། །གཏན་བདེ་ལུས་ཟུངས་རྒྱས་པར་བྱེད། །རྗེ་སྨན་པ་ལྟ་བུའི་རྣལ་འབྱོར་པ། །ཀྱེ་ཧུད་བདག་ཅག་ཐོག་མེད་ནས། །མ་རིག་འཚོ་མེད་གཅོང་གིས་ཟིན། །ཆགས་སྡང་གཉིས་ཀྱི་ཚ་གྲང་འཐབ། །སྡུག་བསྔལ་གསུམ་གྱི་ཟུག་གཟེར་ལངས། །བདག་བསྟོད་གཞན་སྨོད་འཁུན་བུ་ཤོར། །དགེ་བའི་ཟས་ལ་ཞེན་པ་ལོག །མི་དགེ་ཆང་སྐྱུར་དབང་མེད་འཐུངས། །ན་ཚ་སྔར་བས་ཆེ་བར་སོང་། །མི་ན་བ་ཡི་དགུ་གཅིག་ན། །དགེ་བའི་བཤེས་གཉེན་སྨན་པ་མེད། །གསོན་པའི་རེ་བ་མ་མཆིས་དུས། །ཨེ་མ་ལས་དང་སྨོན་ལམ་བཟང་། །རྗེ་བཙུན་སྨན་པའི་རྒྱལ་པོ་ཁྱེད། །བྱོན་ནས་དམ་ཆོས་སྨན་ཡང་བཏང་། །མ་རིག་གཅོང་ནད་སངས་པའི་མོད། །ཉོན་མོངས་ནད་གཞན་རིམ་གྱིས་དྭངས། །དགེ་བའི་ཟས་ཀྱི་དང་ཁ་ཕྱེ། །ད་ནི་དགེ་སེམས་ཟོ་མདོག་བཟང་། །འཁོར་བའི་མལ་ནས་ཡར་ལངས་ནས། །ཐར་པའི་ལམ་ལ་གོམ་པ་རེ། །འདོར་བའི་སྐལ་པ་ད་ལྟ་བྱུང་། །བཀའ་དྲིན་ཆེའོ་སྨན་པའི་རྒྱལ། །ད་ནི་ཆོས་ཀྱི་སྨན་ཡོན་དུ། །བསྒྲུབ་པའི་མཆོད་པ་རྒྱུན་དུ་འབུལ། །སླར་ཡང་ཉོན་མོངས་ནད་བྱུང་ཡང་། །རྗེ་བཙུན་སྨན་པ་ཁྱེད་ལ་རེ། །ད་ནི་བཀའ་གདམས་གོང་མ་ཡིས། །སྦྱར་ཞིང་གསོལ་བའི་སྨན་གྱི་འཕྲོ། །མ་རིག་ཉོན་མོངས་ནད་ཀྱི་རིགས། །ཐམས་ཅད་གཅིག་ཆར་རབ་བཅོམ་ནས། །གཏན་བདེའི་ལུས་ཟུངས་རྒྱས་མཛད་པའི། །ལྟ་སྤྱོད་ཟུང་དུ་འབྲེལ་བའི་ལམ། །གདམས་པ་ཀུན་གྱི་རབ་དང་ཕུལ། །སྨན་མཆོག་འཆི་མེད་བདུད་རྩི་ཞིག །བདག་ཅག་གཉིས་ལ་སྩལ་དུ་གསོལ། །ཞེས་སྨྲས་པའི་ལན་དུ། ཀྱེ་སྐལ་ལྡན་གྱི་བུ་གཉིས་མ་ཡེངས་པར་ཉོན་ལ་ཡིད་ལ་ལེགས་པར་ཟུངས་ཤིག །འཁོར་བ་འདིར་འཁྱམས་ནས་སྡུག་བསྔལ་སྣ་ཚོགས་མི་འདོད་བཞིན་དུ་མྱོང་དགོས་པ་འདི་གང་ལས་བྱུང་སྙམ་ན། གཏམ་རྒྱུད་གཅིག་བཤད། སྔོན་སྟོན་པ་ཤེས་རབ་གཡུང་དྲུང་བྱ་བ་ཤིན་ཏུ་སྡར་བས། ནུབ་གཅིག་ཕྱི་རོལ་ཏུ་སོང་ནས་ཆོས་བཤད་ནས་མཆོད་ཁང་ནང་དུ་འོང་ཙ་ན་ཙད། མར་མེ་རླུང་གིས་བསྒུལ་བས། འོད་ཕྱགས་མ་ལ་ཕོག་པས་སྡིག་པ་གཅིག་སྒབ་སྒབ་བྱུང་བར་གཟིགས་ནས། འ་བྱས་སྐད་ངན་བཏོན་པས། ཕུག་ན་ཡོད་པའི་སྒོམ་ཆེན་གཅིག་ཀྱང་། ཕྱིར་ཐོན་བྱུང་ནས་སློབ་དཔོན་ལ་སྐད་ངན་བྱུང་བས་འཚེ་བ་ཞིག་བྱུང་བ་ཡིན་སྙམས་ནས། འས་བཏབ་པས། དགེ་བཤེས་ཡུང་བ་བྱུང་ནས། ཅི་ཉེས་བྱས་པས་འདི་ཅི་ཡིན་ཟེར། ཡུང་བ་པ་དཔའ་བས་དྲུང་དུ་ཕྱིན་ནས་བལྟས་པས། ཕྱགས་མར་སོང་བས་ཁོང་རང་ཚོ་པར་འགྱེལ་ཚུར་འགྱེལ་ནས་གད་མོ་ཤོར་སྐད། དེ་ཡང་མ་རིག་པ་ལས་བྱུང་བ་ལྟར། འཁོར་བའི་སྡུག་བསྔལ་ཐམས་ཅད་ཀྱི་རྩ་བ་ཕར་དེད་ན་མ་རིག་པ་ཡིན། འོ་ན་གང་མ་རིག་སྙམ་ན། ཆོས་དང་གང་ཟག་གཉིས་བདག་མེད་སྟོང་པ་ཉིད་དུ་མ་རིག་པ་ཡིན། འོ་ན་དེ་ཇི་ལྟར་མ་རིག་སྙམ་ན། དཔེར་ན་མི་གཅིག་དགུང་དུས་མུན་པ་རབ་རིབ་ལ་ཕྱིན་ན། མུན་པ་རབ་རིབ་ཀྱིས་བསྒྲིབས་ནས། ས་ན་ཐག་པ་ཁྲ་བོ་འཁྱིལ་ནས་ཡོད་པ་གསལ་པོར་མ་མཐོང་ཚེ། སྟེང་ན་སྦྲུལ་མེད་རུང་དེ་སྦྲུལ་དུ་མཐོང་ནས། ཤིན་ཏུ་འཇིགས་ཤིང་སྐྲག་ནས་སྙིང་ཁར་འཚངས་པ་ལྟར། འོ་སྐོལ་རྣམས་ཀྱང་མ་རིག་པ་མུན་པ་ལྟ་བུས་བསྒྲིབས་ནས། ལུས་སེམས་ཐག་ཁྲ་ལྟ་བུའི་གནས་ལུགས་གསལ་པོར་མ་མཐོང་ཚེ། སྟེང་ན་ང་མེད་རུང་དེ་ལ་བརྟེན་ནས་ང་ཞེས་མིག་གིས་མཐོང་རྒྱུ་དང་ལག་པས་འཛིན་རྒྱུ་ཡོད་ཡོད་འདྲ་བ་སྦྲུལ་གྱི་སྣང་བ་ལྟར་བྱུང་ནས། བདག་གཞན་རིས་སུ་བཅད། རང་ཕྱོགས་ལ་ཆགས། གཞན་ཕྱོགས་ལ་ལྡང་བས་ཆགས་སྡང་སྐྱེས། ཆགས་སྡང་གཉིས་ལ་བརྟེན་ནས་ཉོན་མོངས་པ་གཞན་ཐམས་ཅད་རིམ་གྱིས་རྒྱས་ནས། ཉོན་མོངས་པའི་དབང་གིས་འཁོར་བ་མཐོ་དམན་དུ་སྐྱེ་བའི་ལས་བཟང་ངན་ཐ་དད་པ་བསགས། ལས་ཀྱི་དབང་གིས་འཁོར་བ་མཐོ་དམན་དུ་མི་འདོད་བཞིན་དུ་འཁོར་ནས་སྦྲུལ་གྱི་འཇིགས་སྐྲག་ལྟར་སྡུག་བསྔལ་ཅི་ཡང་མྱོང་བ་ཡིན་ཏེ། རྒྱལ་དབང་ལྔ་པ་རིན་པོ་ཆེའི་ཞལ་ནས།
གཏི་མུག་མུན་པ་འཐིབ་པོའི་རབ་རིབ་ཀྱིས། །
ལུས་སེམས་ཐག་ཁྲར་འཁྱིལ་བའི་སྣང་ཚུལ་ལ། །
ང་འོ་སྙམ་པས་དུག་སྦྲུལ་འཇིགས་རུང་གི །
སྡུག་བསྔལ་གསུམ་གྱིས་དངངས་སྐྲག་ཅིར་ཡང་འཁོར། །
ཞེས་དང་། པཎ་ཆེན་ཐམས་ཅད་མཁྱེན་པ་བློ་བཟང་ཆོས་ཀྱི་རྒྱལ་མཚན་གྱི་ཞལ་ནས། སྡུག་བསྔལ་ཐམས་ཅད་ཀྱི་རྩ་བ་ཕར་གཏུགས་ན་མ་རིག་པ་ཡིན་གསུངས། འོ་ན་མ་རིག་པ་དེ་ཇི་ལྟར་རིག་པར་བྱ་སྙམ་ན། དཔེར་ན་ཐག་ཁྲ་ལ་སྦྲུལ་དུ་འཁྲུལ་ནས་འཇིགས་ཤིང་སྐྲག་པའི་མི་དེ་ལ། རྒྱུས་ཡོད་ཀྱི་གྲོགས་གཞན་ཞིག་གིས་སྦྲུལ་མེད་ཚུལ་གྱི་རྒྱུ་མཚན་རྣམས་སྨྲས་ན། དེ་ལ་བརྟེན་ནས་རང་གིས་ཀྱང་ཐག་ཉེར་བཏུད་ནས་ཞིབ་ཏུ་བལྟས་པས། སྦྲུལ་མ་ཡིན་པར་ཐག་པ་ཡིན་པར་མཐོང་ཚེ་འཇིགས་སྐྲག་རང་ཞི་ལ་སོང་ནས་ཞེ་བློ་བདེ་བ་ལྟར། འོ་སྐོལ་རྣམས་ཀྱིས་བདག་མེད་ལ་བདག་ཏུ་བཟུང་ནས་སྡུག་བསྔལ་བ་ལ། བླ་མ་དགེ་བའི་བཤེས་གཉེན་རྒྱུས་ཡོད་ཀྱི་གྲོགས་ལྟ་བུས་བདག་མེད་ཚུལ་ལུང་རིགས་ཀྱི་སྒོ་ནས་ཞིབ་ཏུ་གསུངས་ཚེ། དེ་ལ་བརྟེན་ནས་རང་གིས་ཀྱང་ཤེས་རབ་མིག་ལྟ་བུས་ཞིབ་ཏུ་བརྟགས་ཤིང་དཔྱད་པས་གང་ཟག་དང་ཆོས་རྣམས་བདག་མེད་སྟོང་པ་ཉིད་དུ་རྟོགས་ཚེ། སྦྲུལ་གྱིས་འཇིགས་སྐྲག་ལྟ་བུའི་འཁོར་བའི་སྡུག་བསྔལ་རྣམས་ཀྱང་རང་ཞི་ལ་སོང་ནས་ཞེ་བློ་བདེ་བ་ལྟར། ཐར་པའི་བདེ་བ་ཐོབ་པར་འགྱུར་རོ། །དེ་ལྟར་བདག་མེད་ཀྱི་ལྟ་བ་རྣམ་པར་དག་པ་ལ་སྤྱོད་པ་རྣམ་པར་དག་པ་དགོས། དཔེར་ན་བྱ་གཤོག་པ་གཉིས་འཛོམ་གྱིས་ནམ་མཁའ་ལ་འཕུར་ནུས། གཤོག་པ་ཡ་གཅིག་བཟང་ཡང་གར་ཡང་མི་ཕྱིན་པ་ལྟར། ལྟ་སྤྱོད་ཟུང་དུ་འབྲེལ་བའི་ཉམས་ལེན་ལ་བརྟེན་ནས་རྣམ་པ་ཐམས་ཅད་མཁྱེན་པའི་གོ་འཕང་ཐོབ་ནུས། ལྟ་སྤྱོད་གང་རུང་གཅིག་བཟང་ཡང་ས་ལམ་གར་ཡང་ཕྱིན་མི་ནུས། འོ་ན་ལྟ་སྤྱོད་ཟུང་དུ་འབྲེལ་བའི་ཉམས་ལེན་ཇི་ལྟར་བྱ་སྙམ་ན། མདོ་ཧྲིལ་གྱིས་དྲིལ་བའི་ལག་ལེན་ལ་སྔོན་གྱི་བཀའ་གདམས་པའི་སྐྱེས་ཆེན་དམ་པ་རྣམས་ཀྱིས། འཁོར་བའི་སྡུག་བསྔལ་ཐམས་ཅད་བསྐྱེད་པའི་རྩ་བ་བདག་མེད་ལ་བདག་ཏུ་འཛིན་པའི་མ་རིག་པ་འདི་ཡིན་པར་མཁྱེན་ནས། གཅིག་དང་དུ་བྲལ་གྱི་རིགས་པས་གང་ཟག་དང་ཆོས་ཀྱི་བདག་མེད་གཏན་ལ་ཕབ་ནས། མཉམ་གཞག་ནམ་མཁའ་ལྟ་བུའི་སྟོང་ཉིད་དང་། རྗེས་ཐོབ་སྒྱུ་མ་ལྟ་བུའི་སྟོང་པ་ཉིད་ལ་བསླབས་པས་ལྟ་སྤྱོད་ཟུང་འབྲེལ་གྱི་ལམ་རྣམ་པར་དག་པ་དེ་ལ་བརྟེན་ནས་སངས་རྒྱས་པ་ལྟར། འོ་སྐོལ་རྣམས་ཀྱིས་ཀྱང་། གང་ཟག་གི་བདག་མེད་ལ་ད་ལྟ་རྨི་ལམ་ཚུན་ཆད་དུ། ང་ང་ཟེར་སྙིང་ནང་དུ་དམ་སྦྲེང་སྦྲེང་མིག་གིས་མཐོང་རྒྱུ་དང་ལག་པས་འཛིན་རྒྱུ་ཡོད་ཡོད་ལྟ་བུ་འདི། ལུས་སེམས་གཉིས་ཀྱི་སྟེང་དུ་རྟོག་པས་བཏགས་པ་ཙམ་མ་ཡིན་པར། རང་ངོས་ནས་གྲུབ་པའི་ངའམ་བདག་ཞིག་ཡོད་ན། ལུས་སེམས་གཉིས་དང་གཅིག་ཏུ་གྲུབ་བམ་ཐ་དད་དུ་གྲུབ། གཅིག་ཏུ་གྲུབ་ན། ལུས་ལ་ཡན་ལག་ཉིང་ལག་དང་། སེམས་ལ་སྔ་ཕྱི་བར་གསུམ་གྱི་དྲན་བསམ་གྱི་རྣམ་རྟོག་མང་བ་བཞིན་དུ་ང་དེ་ཡང་ཐ་དད་པ་མང་པོར་འགྱུར་ལ། ཡང་ན་ང་གཅིག་ཡིན་པ་བཞིན་དུ་ཐམས་ཅད་ཆ་མེད་གཅིག་ཏུ་འགྱུར། གཅིག་ཏུ་འདོད་ན་ང་དང་ངའི་ལུས་སེམས་ཞེས་མིང་སོ་སོར་བཏགས་པ་ཡང་དོན་མེད་ཅིང་ལུས་འཇིག་པའི་ཚེ་ང་ཡང་སྐྱེ་འཇིག་བྱེད་པར་འགྱུར། ལུས་མེད་པར་འགྱུར་བའི་ཚེ། ང་ཡང་མེད་པར་འགྱུར་བར་འདོད་ན། ལས་བྱས་པ་ཆུད་ཟ་བ་སོགས་ཉེས་པ་དུ་མ་ཡོད་པས། ང་དེ་ལུས་སེམས་གཉིས་དང་གཅིག་ཏུ་མ་གྲུབ་པར་ཐག་བཅད། ཡང་ཐ་དད་དུ་གྲུབ་ན་ལུས་ཀྱི་ཡན་ལག་དང་ཉིང་ལག་སོགས་ཆ་ཤས་རེ་རེ་ནས་བསལ་ཞིང་སེམས་ཀྱི་སྔ་ཕྱི་བར་གསུམ་གྱི་རྣམ་རྟོག་སོ་སོར་ཕྱེས་ནས་བལྟས་ཚེ། ངའམ་བདག་རང་བཞིན་གྱིས་གྲུབ་པ་རྡུལ་ཙམ་ཡང་མི་རྙེད་པར་སྟོང་ཆམ་གྱིས་སོང་ཚེ། དེ་བཞིན་དུ་ཆོས་ཀྱི་བདག་མེད་ལ་གཟུགས་ཅན་རང་ལུས་ལྟ་བུ་ལ་མཚོན་ན། ལུས་ཞེས་པ་ཡན་ལག་ལྔའི་སྟེང་དུ་རྟོག་པས་བཏགས་པ་ཙམ་མ་ཡིན་པར་རང་ངོས་ནས་གྲུབ་པའི་ལུས་ཤིག་ཡོད་ན། ཡན་ལག་རྣམས་དང་གཅིག་ཏུ་གྲུབ་བམ་ཐ་དད་དུ་གྲུབ། གཅིག་ཏུ་གྲུབ་ན་ཡན་ལག་ལྔ་བཞིན་དུ་ལུས་ཀྱང་ལྔར་འགྱུར་ལ། ཡང་ན་ལུས་གཅིག་པ་བཞིན་དུ་ཡན་ལག་རྣམས་ཀྱང་ཆ་མེད་གཅིག་ཏུ་འགྱུར། གཅིག་ཏུ་འདོད་ན་ལུས་དང་ལུས་ཀྱི་རྐང་ལག་མགོ་ཞེས་མིང་སོ་སོར་བཏགས་པ་ཡང་དགོས་པ་མེད་ལ། ལུས་ཀྱི་རྐང་པའམ་ལག་པ་བརྐྱངས་ཚེ། ལུས་ཀུན་གཡོ་དགོས་མི་གཡོ་ན་སོ་སོར་གྲུབ་པའི་རྟགས་ཡིན་པས། ལུས་ཡན་ལག་རྣམས་དང་གཅིག་ཏུ་མ་གྲུབ་པར་ཐག་བཅད། ཐ་དད་དུ་གྲུབ་ན་ཡན་ལག་ཉིང་ལག་སོགས་སོ་སོར་བསལ་བའི་ཤུལ་ན། ལུས་ཞེས་སྟོན་རྒྱུ་ཨེ་ཡོད། སོ་སོར་རྟོག་པའི་ཤེས་རབ་ཀྱི་མིག་གིས་བལྟས་པས། ལུས་ཞེས་པ་མིང་ཙམ་མ་གཏོགས་རང་བཞིན་གྱིས་གྲུབ་པ་སྐྲའི་རྩེ་མོ་བརྒྱར་བགོས་པའི་ཆ་ཙམ་ཡང་མ་རྙེད་པར་སྟོང་ཆམ་གྱིས་སོང་བའི་ཚེ། ཡང་དེ་བཞིན་དུ། གཟུགས་མེད་རང་སེམས་ལྟ་བུ་ལ་མཚོན་ན། སེམས་ཞེས་བྱ་བ། རྣམ་པར་རྟོག་པ་འདི་རྣམས་ཀྱི་སྟེང་དུ་ཕར་རྟོག་པས་བཏགས་པ་ཙམ་མ་ཡིན་པར་རང་ངོས་ནས་གྲུབ་པའི་སེམས་ཤིག་ཡོད་ན། རྣམ་པར་རྟོག་པ་དང་གཅིག་ཏུ་གྲུབ་བམ་ཐ་དད་དུ་གྲུབ། གཅིག་ཏུ་གྲུབ་ན། ཉིན་རེ་ལ་ཡང་རྣམ་རྟོག་བསམ་གྱིས་མི་ཁྱབ་པ་རྒྱུ་བ་བཞིན་དུ་སེམས་ཡང་མང་བར་འགྱུར། ཡང་སེམས་གཅིག་ཡིན་པ་བཞིན་དུ། འདས་མ་འོངས་ད་ལྟ་དུས་གསུམ་གྱི་རྣམ་རྟོག་ཐམས་ཅད་ཀྱང་ཆ་མེད་གཅིག་ཏུ་འགྱུར། གཅིག་ཏུ་འདོད་ན་སེམས་དང་རྣམ་རྟོག་ཅེས་མིང་སོ་སོར་བཏགས་པ་ཡང་དོན་མེད་དུ་འགྱུར་ཞིང་། ད་ལྟའི་རྣམ་རྟོག་གི་སྟེང་དུ་འདས་པ་དང་མ་འོངས་པའི་རྣམ་རྟོག་གཉིས་ཀྱང་ཡོད་དགོས་པ་སོགས་ཉེས་པ་དུ་མ་ཡོད་པས། སེམས་དང་རྣམ་རྟོག་ཀུན་གཅིག་ཏུ་མ་གྲུབ་པར་ཐག་བཅད། ཐ་དད་དུ་གྲུབ་ན་སྔ་ཕྱི་བར་གསུམ་གྱི་རྣམ་པར་རྟོག་པའི་བྱེ་བྲག་རྣམས་སོ་སོར་ཕྱེས་ནས་བལྟས་ཚེ། སེམས་ཞེས་པ་མིང་གིས་ཕར་བཏགས་པ་ཙམ་མ་གཏོགས་རང་ངོས་ནས་གྲུབ་པ་རྡུལ་ཙམ་ཡང་མ་རྙེད་པར་སྟོང་སང་ངེར་སོང་ཚེ། དེ་བཞིན་དུ་རི་རབ་ཁང་ཁྱིམ་སོགས་སྣང་སྲིད་འཁོར་འདས་ཀྱིས་བསྡུས་པའི་ཆོས་གང་ལའང་ཐུབ་ཚོད་ལ་དཔྱད་ནས། གང་ཡང་མིང་བརྡའ་ཙམ་མ་གཏོགས་རང་ངོས་ནས་མ་གྲུབ་པ་སྟོང་སང་འབའ་ཞིག་ཏུ་ངེས་ཚེ། དེའི་ངང་ལ་རྩེ་གཅིག་ཏུ་མཉམ་པར་བཞག །ཡང་བྱིང་རྒོད་ཀྱིས་བར་བཅད་ནས་མི་ངེས་པར་གྱུར་ཚེ། སྔར་ལྟར་དཔྱད་ནས་སྟོང་སང་ངེར་ངེས་ཚེ་དེའི་ངང་ལ་བཞག །ཡང་སྐབས་རེར་བྱིང་རྨུག་གཉིད་གསུམ་རྣམ་རྟོག་འཕྲོ་རྒོད་གང་བྱུང་ལ་ཡང་སྔར་ལྟར་དཔྱད་ནས། རང་བཞིན་གྱིས་མ་གྲུབ་པར་སྟོང་པ་ཉིད་དུ་ལྷང་ངེར་ངེས་ཚེ། སྟོང་སང་དེ་ཉིད་ཀྱི་ངང་དུ་རྩེ་གཅིག་ཏུ་མཉམ་པར་འཇོག་པ་ནི། མཉམ་གཞག་ནམ་མཁའ་ལྟ་བུའི་སྟོང་ཉིད་སྐྱོང་ཚུལ་ལོ། །སྨྲས་པ། གདོད་ནས་དག་པའི་སེམས་ཀྱི་ངོ་བོ་ཉིད། །རྗེན་པར་སྟོན་མཛད་དྲིན་ཅན་བླ་མ་དང་། །དབྱེར་མེད་འཇམ་དཔལ་རྡོ་རྗེ་ཙོང་ཁ་པ། །བླ་མ་ལྷག་པའི་ལྷ་ཡི་ཞབས་ལ་འདུད། །གཉིད་ཀྱིས་མྱོས་པའི་ཤེས་ངོར་རྨི་ལམ་ཡུལ། །སྒྱུ་མས་བསླུས་པའི་རྟ་དང་གླང་པོ་སོགས། །སྣང་བ་ཙམ་ལས་གཞི་དེར་དོན་གྱི་ཆོས། །གང་ཡང་མེད་པར་བློ་ཡིས་བཏགས་པ་ཙམ། །དེ་བཞིན་བདག་གཞན་འཁོར་བ་མྱང་འདས་སོགས། །ཆོས་ཀུན་བློ་དང་མིང་གི་ཐ་སྙད་ཀྱིས། །བཏགས་པ་ཙམ་ལས་གདགས་གཞི་རྣམས་ཀྱི་སྟེང་། །རང་གིས་ཡོད་པ་རྡུལ་ཙམ་མ་མཆིས་སོ། །དེ་ལྟ་ན་ཡང་མ་རིག་གཉིད་འཐུག་གིས། །སྦགས་པའི་སོ་སོའི་སྐྱེ་བོའི་ཚོགས་དྲུག་ངོར། །གང་སྣང་གཞི་དེར་དོན་གྱིས་གྲུབ་པ་ཞིག །འཆར་ཚུལ་རང་རེའི་བློ་ངན་འདི་ལ་ལྟོས། །དེ་ལྟར་འཁྲུལ་པའི་བློ་ལ་སྣང་བ་ཡི། །ང་སོགས་ངོས་ནས་གྲུབ་པའི་སྡོད་ལུགས་འདི། །དགག་བྱ་ཕྲ་མོ་ཡིན་པའི་བློ་ཡི་ངོར། །ལྷག་མ་མེད་པར་ཁེགས་པ་ཤིན་ཏུ་གཅེས། །གལ་ཏེ་ང་ཞེས་ཕུང་པོའི་སྟེང་ཉིད་དུ། །མིང་ཙམ་མིན་པར་རང་ཉིད་ཡོད་གྱུར་ན། །གཞན་ལ་རག་ལས་ལྟོས་གྲུབ་མི་རུང་བས། །བདག་ཕུང་ཤར་ནུབ་རི་བཞིན་འབྲེལ་མེད་འགྱུར། །གཞན་ཡང་གཅིག་དང་དུ་མ་རྒྱུ་འབྲས་སོགས། །རྣམ་པར་བརྟག་པའི་ངེས་ངོར་དཔྱད་བྱའི་ཆོས། །རྡུལ་ཙམ་མི་དམིགས་དམིགས་གཏད་ཞིག་པ་ཡིས། །སྟོང་སང་མཁའ་ལྟར་ཤར་བའི་ཤེས་རབ་དེ། །ལྟ་བ་དངོས་ཡིན་དེ་དང་དུས་མཚུངས་སུ། །མི་བརྗེད་དྲན་པས་འཚིར་བཟུང་ཤེས་བཞིན་གྱིས། །རྒྱང་སོ་བཙུགས་ནས་ཏིང་འཛིན་བརྟན་པོ་ཡི། །བདེ་གསལ་མི་རྟོག་བསྒོམ་གྱི་ཡང་རྩེར་སོན། །དེ་ལྟར་རྩེ་གཅིག་འཇོག་དང་ཡང་དང་ཡང་། །དཔྱད་པས་ངེས་ཤེས་ཤུགས་དྲག་རྡོ་རྗེ་ལྟར། །མི་ཤིག་རྩེ་མོ་བརྒྱ་པའི་མཚོན་ཆ་ཡིས། །བདག་འཛིན་རི་བོ་འཇོམས་པར་གདོན་མི་ཟ། །ཞེས་པ་བར་སྐབས་ཀྱི་ཚིགས་སུ་བཅད་པའོ། །དེ་ལྟར་མཉམ་པར་གཞག་ནས་རྗེས་ཐོབ་ཏུ་ལངས་པའི་ཚེ། ང་དང་ལུས་སེམས་སོགས་འདི་ལྟར་སྣང་བའི་སྣང་སྲིད་འཁོར་འདས་ཀྱིས་བསྡུས་པའི་ཆོས་ཐམས་ཅད་ནི་དོན་དམ་པར་ངོ་བོ་གདོད་ནས་སྟོང་པ་ནམ་མཁའ་ལྟ་བུ་ཡིན་ཀྱང་། ཀུན་རྫོབ་ཏུ་རྒྱུ་རྐྱེན་རྟེན་འབྲེལ་འཚོགས་པ་ལ་བརྟེན་ནས་སྒྱུ་མ་རྨི་ལམ་ལྟར། རྣམ་པ་དགག་མེད་དུ་སྣང་ཚུལ་ལ་བསམས་ནས། ལས་རྒྱུ་འབྲས་མི་བསླུ་བར་བདེན་པར་ངེས་པ་ལ་ངེས་ཤེས་ཤུགས་དྲག་དྲངས། གང་ཡང་ཚུགས་ཐུབ་བདེན་གྲུབ་ཏུ་མི་འཛིན་པར་སྒྱུ་མ་རྨི་ལམ་གྱི་སྣང་བ་ལྟར། སྣང་སྟོང་དུ་ལམ་ལམ་བསྒོམ་ཞིང་། སྒྱུ་མ་མཁན་གྱིས་སྒྱུ་མའི་རྟ་གླང་སོགས་ཀྱི་སྣང་བ་རྣམས་རང་བཞིན་གྱིས་མ་གྲུབ་པ་ཤེས་བཞིན་དུ་ཉེ་རིང་ཆགས་སྡང་མེད་པར། རང་གཞན་གང་གི་དོན་དུ་ཡང་སྤྲུལ་བསྒྱུར་སྣ་ཚོགས་ཡང་བྱེད་པ་ལྟར། འོ་སྐོལ་རྣམས་ཀྱིས་ཀྱང་། སྣང་གྲགས་ཀྱི་ཆོས་ཐམས་ཅད་ཚུགས་ཐུབ་བདེན་གྲུབ་དངོས་པོ་མཚན་མར་མ་གྲུབ་པ་ཤེས་བཞིན་དུ། ཉེ་རིང་ཆགས་སྡང་མེད་པར་རང་གཞན་གང་གི་དོན་དུ་ཡང་། ལྷ་བསྒོམ་སྔགས་བཟླ་ཚོགས་བསགས་སྒྲིབ་སྦྱོང་སྡིག་སྤོང་དགེ་སྒྲུབ་སོགས་སྤྱོད་ཕྱོགས་རྣམས་ལ་བརྩོན་པར་བྱ་བ་ནི། རྗེས་ཐོབ་སྒྱུ་མ་ལྟ་བུའི་སྐྱོང་ཚུལ་ལོ། །སྨྲས་པ། མཉམ་གཞག་རྒྱལ་བ་སྐལ་བཟང་རྒྱ་མཚོའི་མགུར་ལས་མཁའ་ལྟར་དག་པའི་རྗེས་ཐོབ་ཏུ། །རྟེན་འབྲེལ་འཚོགས་པ་དབང་པོའི་གཞུ་རིས་ལྟར། །མ་བརྟག་ཉམས་སུ་མཚར་བའི་སྣང་བ་ཀུན། །རང་བཞིན་ཅིར་ཡང་མ་གྲུབ་བ་སླུ་བྲིད་ཙམ། །བདེ་སྡུག་རྨི་ལམ་ཡུལ་གྱི་རོལ་པ་དང་། །གཟུགས་སྣང་སྒྱུ་མའི་སྤྲུལ་པའི་གྲོང་ཁྱེར་འདྲ། །སྒྲ་གྲགས་རི་ཕུག་སྟོང་པའི་བྲག་ཆ་དང་། །མཚུངས་མོད་ཞེན་པས་འཇུག་རྣམས་བྱིས་པ་བཞིན། །འོན་ཀྱང་སྐྱེས་བུའི་བཞིན་དང་མེ་ལོང་གསལ། །འཕྲད་ཚེ་སྟོང་པའི་སྣང་བརྙན་བསྙོན་མེད་དུ། །ཤར་བཞིན་ཆོས་ཀུན་སྣང་དང་སྟོང་པ་ཟུང་། །གཅིག་ཏུ་འདུ་བའི་རྟེན་འབྲེལ་བསླུ་མེད་ཕྱིར། །རང་རྒྱུད་སྡོམ་པ་གསུམ་གྱི་བཅས་མཚམས་སོགས། །དཀར་ནག་ཕྲ་ཞིང་ཕྲ་བའི་བླང་དོར་ལའང་། །ཞིབ་མོར་འཇུག་པའི་རྣམ་ཐར་གཙང་མ་ཡིས། །བློ་བདེ་གཏན་གྱི་མདུན་མ་བསྒྲུབ་པར་བྱ། །ཞེས་པ་བར་སྐབས་ཀྱི་ཚིགས་སུ་བཅད་པའོ། །དེ་ལྟར་ལྟ་སྤྱོད་ཟུང་འབྲེལ་ལམ། །ཐབས་ཤེས་ཟུང་འབྲེལ་གྱི་ཉམས་ལེན་ལ་འབད་ན། རིང་པོར་མི་ཐོགས་པར་བསོད་ནམས་དང་ཡེ་ཤེས་ཀྱི་ཚོགས་རྫོགས། ཉོན་མོངས་དང་ཤེས་བྱའི་སྒྲིབ་པ་དག །ཆོས་སྐུ་དང་གཟུགས་སྐུ་མངོན་དུ་བྱས། རང་དོན་དང་གཞན་དོན་ཕུན་སུམ་ཚོགས་པ་འབྱུང་བར་འགྱུར་རོ། །ཞེས་སྨྲས་པའོ། །ཁོང་གཉིས་དགའ་མགུ་ཡི་རངས་ནས། ཕྱག་འཚལ་ཏེ་རང་རང་གི་གནས་ཁང་དུ་སོང་ངོ་།།
༈ །།ཡང་བླ་མ་དགེ་བའི་བཤེས་གཉེན་བཟང་པོའི་རྣམ་འཕྲུལ། ལུང་རྟོགས་ཡོན་ཏན་དུ་མའི་མངའ་བདག་ཆེན་པོ་བོན་རིའི་སྤྲུལ་པའི་སྐུའི་དགེ་རྒན་ཕུན་ཚོགས་ཀྱིས། ཁོ་བོ་ལ་གཞུང་ཁུངས་ཐུབ་ཅིག་ལ་བརྟེན་ནས་ཞི་གནས་དང་ལྷག་མཐོང་བསྒྲུབ་པའི་ཚུལ་ཉུང་ལ་འདུས་པ་ཞིག་དགོས་ཞེས་ཞུ་དོན་ཚིགས་སུ་བཅད་ནས་དབྱངས་སུ་ཕུལ་བ། འགྲོ་ཀུན་ཆོས་ཀྱི་དབུལ་བ་ལ། །ཟབ་རྒྱས་ལེགས་བཤད་དགོས་འདོད་སྩོལ། །ཡིད་བཞིན་ནོར་བུ་ལྟ་བུ་ཡི། །རྗེ་བཙུན་ཁྱེད་ལ་གུས་ཕྱག་འཚལ། །རང་དོན་བདག་འཛིན་འཆིང་བ་བཅད། །གཞན་དོན་བྱང་ཆུབ་སེམས་ལ་སྦྱངས། །གཉིས་དོན་སྣང་བ་ཆོས་ལ་བསྒྱུར། །བསམ་དོན་འགྲུབ་པའི་གུ་རུ་རྗེ། །བདག་ནི་ཚེ་རབས་ཐོག་མེད་ནས། ཁམས་གསུམ་འཁོར་བའི་ཁང་པ་རུ། །བདག་ཏུ་འཛིན་པའི་མལ་སྟན་བཏིང་། །བདེ་སྡུག་བཏང་སྙོམས་གོས་ཀྱིས་བཏུམས། །ཆོས་བརྒྱད་སྔས་ལ་མགོ་བོ་གཏད། །མ་རིག་འཐུག་པོའི་གཉིད་དུ་ལོག །བག་ཆགས་ངན་པའི་རྨི་ལམ་རྨིས། །གཉིད་དང་རྨི་ལམ་ངན་པ་ལ། །ཐོག་མཐའ་སངས་པའི་དུས་མ་བྱུང་། །ངོ་མཚར་རྗེ་བཙུན་ཐུགས་རྗེ་ཅན། ཁྱེད་ཀྱིས་ཟབ་དང་རྒྱ་ཆེ་བའི། །གསུང་རབས་ལྷ་ཡི་རྔ་བོ་ཆེ། །ཡང་ཡང་དྲག་ཏུ་བརྡུང་བའི་མོད། །དབང་མེད་མ་རིག་གཉིད་ལས་སད། །བག་ཆགས་ངན་པའི་རྨི་ལམ་ཆད། །བཀའ་དྲིན་ཆེ་འོ་བླ་མ་རྗེ། །ད་དུང་མ་རིག་གཉིད་སོང་ན། །ཁྱེད་ཀྱིས་ཡང་ཡང་སློང་དུ་གསོལ། །ད་ནི་བླ་མ་ཐུགས་རྗེ་ཅན། །བདག་ལ་ཁུངས་ཐུབ་གཞུང་བཟང་ལ། །བརྟེན་པའི་ཞི་ལྷག་བསྒྲུབ་ཚུལ་གྱི། །གདམས་པ་ཉུང་ལ་འདུས་པ་ཞིག །བརྩེ་བའི་སྒོ་ནས་གནང་དུ་གསོལ། །ཞེས་ལེགས་པར་བསྐུལ་བའི་ལན་དུ། འོ་དེ་ཡིན་ན། རྒྱ་ནག་སྟོང་ཁུན་གྱི་རྒྱལ་པོའི་ལོངས་སྤྱོད་དང་འགྲན་པའི་ཟ་ཧོར་རྒྱལ་པོ་ཆེན་པོའི་རྒྱལ་རིགས་སུ་སྐུ་འཁྲུངས་ནས། རིགས་པའི་གནས་ལྔ་དང་། སྡེ་སྣོད་གསུམ་རྒྱུད་སྡེ་བཞི་སོགས་ལུང་གི་ཡོན་ཏན་དང་། བསླབ་པ་གསུམ་དང་རིམ་གཉིས་སོགས་ཀྱི་རྟོགས་པ་མངོན་དུ་གྱུར་པའི་རྟགས་སུ་རྒྱ་གར་གྱི་སློབ་མས་ཅི་མཛད་བོད་ནས་ས་ལེར་གཟིགས་ཤིང་ཞབས་ས་ལ་མི་རེག་པར་གཙུག་ལག་ཁང་རྣམས་ལ་ཕྱག་བསྐོར་མཛད་པ་སོགས་མངོན་ཤེས་དང་རྫུ་འཕྲུལ་སོགས་རྟོགས་པའི་ཡོན་ཏན་དུ་མ་དང་ལྡན་ཞིང་རྗེ་བཙུན་སྒྲོལ་མ་སོགས་ཡི་དམ་གྱི་ལྷ་ནམ་མཁའི་སྐར་ཚོགས་ཙམ་གྱི་ཞལ་གཟིགས་ཤིང་གསུང་གིས་གནང་བ་ཐོབ་པས། སངས་རྒྱས་གཉིས་པ་མཉམ་མེད་ཇོ་བོ་ཆེན་པོ་ཞེས། སྙན་པའི་བ་དན་སྲིད་པ་གསུམ་ན་ཆེས་ཆེར་གཡོ་བ་དེ་ཉིད་བོད་ཡུལ་གངས་ཅན་ལྗོངས་འདིར་བྱོན་དུས། ལྷ་བླ་མ་བྱང་ཆུབ་འོད་སོགས་ཀྱིས་བསྟན་པ་དག་ཐེར་མཛད་དགོས་པའི་གསོལ་བ་བཏབ་པའི་ངོར། ལེགས་བཤད་མཚུངས་མེད་བྱང་ཆུབ་ལམ་གྱི་སྒྲོན་མ་མཛད་པ་ལ་སོགས་པའི་སྒོ་ནས་སངས་རྒྱས་ཀྱི་བསྟན་པ་བོད་ཡུལ་མུན་པའི་གླིང་འདིར་ཉི་མ་ཤར་བ་ལྟར་མཛད་པས་འཕགས་ཡུལ་ལས་ཀྱང་ཆེས་ཆེར་གསལ་བར་བྱུང་། གཞུང་འདི་ནི་ལམ་རིམ་ཆེ་ཆུང་ཐམས་ཅད་ཀྱི་མ་ལྟ་བུ་ཡིན། འདི་ལས་ལྷག་པའི་གཞུང་ཁུངས་ཐུབ་ཅིག་བཙལ་ན་མི་རྙེད་པས། དེ་ཉིད་ཀྱི་ནང་ལྟར་བསམ་གཏན་གྱི་ངོ་བོ་ཞི་གནས་ལ་བསླབ་ཚུལ་ནི་འདི་ལྟ་སྟེ། བསོད་ནམས་ཡེ་ཤེས་རང་བཞིན་གྱི། །ཚོགས་ནི་ཡོངས་སུ་རྫོགས་པ་ཡི། །རྒྱུ་ནི་སངས་རྒྱས་ཐམས་ཅད་དག །མངོན་ཤེས་བསྐྱེད་པ་ཉིད་དུ་བཞེད། །ཇི་ལྟར་འདབ་གཤོག་མ་རྒྱས་པའི། །བྱ་ནི་མཁའ་ལ་འཕུར་མི་ནུས། །དེ་བཞིན་མངོན་ཤེས་སྟོབས་བྲལ་བས། །སེམས་ཅན་དོན་བྱེད་ནུས་མ་ཡིན། །མངོན་ཤེས་ལྡན་པའི་ཉིན་མཚན་གྱི། །བསོད་ནམས་དག་ནི་གང་ཡིན་དེ། །མངོན་ཤེས་དག་དང་བྲལ་གྱུར་ལ། །སྐྱེས་བ་བརྒྱར་ཡང་ཡོད་མ་ཡིན། །མྱུར་དུ་རྫོགས་པའི་བྱང་ཆུབ་ཚོགས། །ཡོངས་སུ་རྫོགས་པར་འདོད་གྱུར་པ། །དེས་ནི་འབད་བྱས་མངོན་ཤེས་དག །འགྲུབ་པར་འགྱུར་གྱི་ལེ་ལོས་མིན། །ཞི་གནས་གྲུབ་པ་མ་ཡིན་པར། །མངོན་ཤེས་འབྱུང་བར་མི་འགྱུར་ལ། །དེ་ཕྱིར་ཞི་གནས་འགྲུབ་པའི་ཕྱིར། །ཡང་ནས་ཡང་དུ་འབད་པར་བྱ། །ཞི་གནས་ཡན་ལག་རྣམས་ཉམས་པས། །རབ་ཏུ་འབད་དེ་བསྒོམས་བྱས་ཀྱང་། །ལོ་ནི་སྟོང་ཕྲག་དག་གིས་ཀྱང་། །ཏིང་འཛིན་གྲུབ་པར་མི་འགྱུར་རོ། །དེ་ཕྱིར་ཏིང་འཛིན་ཚོགས་ལེའུ་ལས། །
གསུངས་པའི་ཡན་ལག་ལ་ལེགས་གནས། །
དམིགས་པ་གང་རུང་གཅིག་དག་ལ། །
ཡིད་ནི་དགེ་ལ་བཞག་པར་བྱ། །
རྣལ་འབྱོར་ཞི་གནས་འགྲུབ་གྱུར་ན། །
མངོན་ཤེས་དག་ཀྱང་འགྲུབ་པར་འགྱུར། །
ཞེས་གསུངས་པ་ལྟར། བསོད་ནམས་ཡེ་ཤེས་ཀྱི་ཚོགས་གཉིས་དང་། རང་གཞན་གྱི་དོན་གཉིས་གང་བསྒྲུབ་ཀྱང་། མངོན་ཤེས་ཡོད་ན་ས་ཆོད་ཆེན་པོ་འབྱུང་བས། མངོན་ཤེས་འཆར་པའི་གཞི་ནི་ཞི་གནས་ཡིན་པས། དེ་བསྒྲུབ་པ་ལ་འབད་པར་བྱས་ན་འགྲུབ་ཀྱི་ལེ་ལོ་བྱས་ན་འགྲུབ་པ་མིན། ཞི་གནས་མ་འགྲུབ་པར་དུ་མངོན་ཤེས་ཀྱང་འབྱུང་བར་མི་འགྱུར་བས། དེའི་ཕྱིར་ཞི་གནས་བསྒྲུབ་ཕྱིར་ཡང་ནས་ཡང་དུ་འབད་དགོས། ཞི་གནས་ཀྱི་རྒྱུ་ཚོགས་མེད་ན་ཡང་ཡུན་རིང་འགྲུབ་པར་མི་འགྱུར་བས། དེའི་ཕྱིར་ཏིང་ངེ་འཛིན་ཚོགས་ཀྱི་ལེའུ་ལས་གསུངས་པའི་སྤང་བར་བྱ་བ་དང་། སྔོན་དུ་འགྲོ་བ་དང་། ལྡོག་པར་བྱ་བ་དང་། གདུངས་བ་བཅད་པ་དང་། ཡིད་འབྱུང་བར་བྱ་བ་དང་། ཡོན་ཏན་རྗེས་སུ་དྲན་པ་དང་། བརྩོན་པར་བྱ་བ་དང་། ཟུང་དུ་འབྲེལ་བར་བྱ་བ་དང་། གནས་པ་ཐབས་ཀྱི་ཡན་ལག་རྣམས་དང་། གཞན་ཡང་ཉན་ས་ནས་ཞི་གནས་ཀྱི་ཡན་ལག་གི་ཚོགས་བཅུ་གསུམ་གསུངས་པ་སོགས་ཤེས་ནས་བསྒྲུབ་ན་ལེགས་མོད། འོན་ཀྱང་དེ་དག་རྣམས་ཀྱི་ནང་ནས་གཙོ་བོ་ཚུལ་ཁྲིམས་ཀྱི་ཡན་ལག་དང་། འདོད་པ་ཆུང་བ། ཆོག་ཤེས་པ། དབེན་པར་གནས་པ་བཞི་ཅིས་ཀྱང་དགོས་པར་གསུངས་པས། རྒྱུ་ཚོགས་དེ་དག་ལ་ལེགས་པར་གནས་ནས། ལུས་གནད་རྣམ་སྣང་ཆོས་བདུན་ནམ། ཡང་ན་ཙོག་བུ་སོགས་གང་བདེར་གནས་ནས། ལུས་དྲང་པོར་བསྲངས་ཏེ་ཤེས་པ་གཞན་དུ་མ་ཡེངས་པ་བྱས། ཐུབ་དབང་གི་སྐུ་སོགས་དམིགས་པ་གང་རུང་གཅིག་གསལ་བཏབ་ལ། ཡིད་དམིགས་རྟེན་དེ་ཐོག་ཏུ་གཞག །བཞག་ནས་དམིགས་པ་དེ་ཉིད་མ་བརྗེད་པར་ཡིད་ལ་ཐུ་རེ་དྲན་པར་བྱ། དེའི་ཚེ་བྱིང་རྒོད་ཀྱིས་དྲན་པ་ཉམས་པ་བྱུང་ན་དེ་མ་ཐག་ཤེས་པར་བྱས་ནས་སླར་དམིགས་པ་ལ་འདོགས་དགོས། དེ་ལྟར་དྲན་ཤེས་གཉིས་ཀྱིས་བསྐྱངས་པས། ནམ་ཞིག་བྱིང་རྒོད་གཉིས་དང་བྲལ་ནས། ལུས་སེམས་ཤིན་སྦྱངས་ཀྱི་བདེ་བས་བརྒྱན་པའི་ཞི་གནས་མཚན་ཉིད་པ་ཐོབ་ཚེ། མངོན་ཤེས་ཀྱང་ཐོབ་བར་འགྱུར་རོ། །ཡང་གཞུང་བཟང་པོ་དེ་ལྟར་ཤེས་རབ་ཀྱི་ངོ་བོ་ལྷག་མཐོང་ལ་བསླབ་ཚུལ་ནི་འདི་ལྟ་སྟེ། ཕུང་པོ་ཁམས་དང་སྐྱེ་མཆེད་རྣམས། །སྐྱེ་བ་མེད་པར་རྟོགས་གྱུར་པའི། །རང་བཞིན་སྟོང་ཉིད་ཤེས་པ་ནི། །ཤེས་རབ་ཅེས་ནི་ཡོངས་སུ་བཤད། །ཡོད་པ་སྐྱེ་བ་རིགས་མིན་ཏེ། །མེད་པ་འང་ནམ་མཁའི་མེ་ཏོག་བཞིན། །ཉེས་པ་གཉིས་ཀ་ཐལ་འགྱུར་ཕྱིར། །གཉིས་ཀ་དག་ཀྱང་འབྱུང་བ་མིན། །དངོས་པོ་རང་ལས་མི་སྐྱེ་ཞིང་། གཞན་དང་གཉིས་ཀ་ལས་ཀྱང་མིན། །རྒྱུ་མེད་ལས་མིན་དེ་ཡི་ཕྱིར། །ངོ་བོ་ཉིད་ཀྱིས་རང་བཞིན་མེད། །ཡང་ན་ཆོས་རྣམས་ཐམས་ཅད་དག །གཅིག་དང་དུ་མས་རྣམ་དཔྱད་ན། །ངོ་བོ་ཉིད་ཀྱིས་མི་དམིགས་པས། །རང་བཞིན་མེད་པ་ཉིད་དུ་ངེས། །སྟོང་ཉིད་བདུན་ཅུའི་རིགས་པ་དང་། །དབུ་མ་རྩ་བ་སོགས་ལས་ཀྱང་། །དངོས་པོ་རྣམས་ཀྱི་རང་བཞིན་ནི། །སྟོང་པ་ཉིད་དུ་གྲུབ་བཤད་པ། །གང་ཕྱིར་གཞུང་ནི་མང་གྱུར་པས། །དེ་ཕྱིར་འདིར་ནི་མ་སྤྲོས་ལ། །གྲུབ་པའི་གྲུབ་མཐའ་ཙམ་ཞིག་ཏུ། །བསྒོམས་པའི་དོན་དུ་རབ་ཏུ་བཤད། །དེ་བས་ཆོས་རྣམས་མ་ལུས་པའི། །རང་བཞིན་དག་ནི་མི་དམིགས་པས། །བདག་མེད་པ་ནི་བསྒོམས་པ་ཉིད། །འདི་ནི་ཤེས་རབ་བསྒོམ་པ་ཡིན། །ཤེས་རབ་ཀྱིས་ནི་ཆོས་རྣམས་ཀུན། །གང་གི་རང་བཞིན་མ་མཐོང་བཞིན། །ཤེས་རབ་དེ་ཉིད་རིགས་དཔྱད་པ། །རྣམ་རྟོག་མེད་པར་དེ་བསྒོམ་བྱ། །རྣམ་རྟོག་ལས་བྱུང་སྲིད་པ་འདི། །རྣམ་པར་རྟོག་པའི་བདག་ཉིད་དེ། །དེ་ཕྱིར་མ་ལུས་རྟོག་སྤངས་པ། །མྱ་ངན་འདས་པ་མཆོག་ཡིན་ནོ། །དེ་ལྟར་ཡང་ནི་བཅོམ་ལྡན་གྱིས། །
རྣམ་རྟོག་མ་རིག་ཆེན་པོ་སྟེ། །
འཁོར་བའི་རྒྱ་མཚོར་ལྟུང་བར་བྱེད། །
མི་རྟོག་ཏིང་འཛིན་ལ་གནས་པ། །
ནམ་མཁའ་བཞིན་དུ་རྟོག་མེད་གསལ། །
ཞེས་གསུངས་སོ། །རྣམ་པར་མི་རྟོག་པ་ལ་འཇུག་པའི་གཟུངས་ལས་ཀྱང་།
དམ་ཆོས་འདི་ལ་རྒྱལ་བའི་སྲས། །
རྣམ་པར་མི་རྟོག་བསམ་གྱུར་ན། །
རྣམ་རྟོག་བགྲོད་དཀའ་ལས་འདས་ཏེ། །
རིམ་གྱིས་མི་རྟོག་ཐོབ་པར་འགྱུར། །
ཞེས་གསུངས་སོ། །ལུང་དང་རིགས་པ་དག་གིས་ནི། །ཆོས་རྣམས་ཐམས་ཅད་སྐྱེ་མེད་པས། །རང་བཞིན་མེད་པར་ཤེས་བྱས་ནས། །རྣམ་པར་རྟོག་མེད་བསྒོམ་པར་བྱ། །དེ་ལྟར་དེ་ཉིད་བསྒོམས་བྱས་ན། །རིམ་གྱིས་དྲོད་སོགས་ཐོབ་བྱས་ནས། །
རབ་དགའ་ལ་སོགས་ཐོབ་འགྱུར་ཏེ། །
སངས་རྒྱས་བྱང་ཆུབ་ཡུན་མི་རིང་། །
ཞེས་གསུངས་པ་ལྟར། ཐོག་མར་ལྷག་མཐོང་གི་རྒྱུ་ཚོགས། བླ་མ་མཚན་ལྡན་ལ་ལྷག་མཐོང་གི་གདམས་པ་ཡང་ཡང་ཞུས་ནས་ཉན་པ་དང་། དེ་དོན་ལ་ཡང་ཡང་བསམ་པ་དང་། བླ་མ་དང་ལྷག་པའི་ལྷ་དབྱེར་མེད་དུ་བྱས་ནས་གསོལ་བ་འདེབས་པ་དང་། བསག་སྦྱང་ལ་ཡང་ཡང་འབད་པར་བྱ། དེ་ནས་དབེན་པའི་གནས་སུ་བདེ་བའི་སྟན་ལ་ལུས་དྲང་པོར་བྱ། དེ་ནས་ཕུང་པོ་ཁམས་དང་སྐྱེ་མཆེད་སོགས་ཆོས་ཀུན་སྐྱེ་བ་མེད་པར་རང་བཞིན་སྟོང་པ་ཉིད་དུ་ཤེས་པ་ལ་ཤེས་རབ་ཟེར་བས། དེ་ཤེས་པར་བྱ་ཚུལ་ནི། ཕུང་པོ་ཁམས་དང་སྐྱེ་མཆེད་སོགས་སྣང་སྲིད་འཁོར་འདས་ཀྱིས་བསྡུས་པའི་སྣང་གྲགས་ཀྱི་ཆོས་ཐམས་ཅད་ཡོད་པ་ལས་སྐྱེས་སྙམ་ན། དཔེར་ན་མྱུ་གུ་དེ་རྒྱུའི་དུས་ཡོད་ན། གྲུབ་ཚར་ཟིན་པས་སྐྱེ་མི་དགོས། སྐྱེ་དགོས་ན་སྐྱེ་བ་དོན་མེད་དང་ཐུག་མེད་དུ་འགྲོ་དགོས་པའི་ཕྱིར་རོ། །མེད་པ་ལས་སྐྱེས་སྙམ་ན། དེ་ཡིན་ན་ནམ་མཁའ་ལ་མེ་ཏོག་སྐྱེ་དགོས་ཀྱང་མི་སྐྱེ་བའི་ཕྱིར་རོ། །ཡོད་མེད་གཉིས་ཀ་ལས་སྐྱེས་སྙམ་ན། སྔར་བཤད་པའི་ཉེས་པ་གཉིས་ཀར་ཐལ་བར་འགྱུར་བའི་ཕྱིར་རོ། །ཡོད་མིན་མེད་མིན་ལས་སྐྱེས་སྙམ་ན། དེ་འདྲ་སྔར་ཡང་སྐྱེས་པ་མ་མཐོང་ལ། ཕྱིན་ཆད་ཀྱང་སྐྱེ་མི་སྲིད་པའི་ཕྱིར་རོ། །དེ་ལྟར་དཔྱད་ན་ཆོས་ཐམས་ཅད་སྐྱེ་བ་མེད་པར་རང་བཞིན་སྟོང་པ་ཉིད་དུ་ཤེས་པར་འགྱུར། ཕྱི་ནང་གི་དངོས་པོ་འདི་དག་ཐམས་ཅད་རང་ལས་རང་སྐྱེས་སྙམ་ན། མི་སྐྱེ་སྟེ་དཔེར་ན་མི་ཞིག་རང་ལས་རང་སྐྱེ་མི་སྲིད་པ་ལྟར། ཕྱི་ནང་གི་དངོས་པོ་རྣམས་ཀྱང་རང་ལས་རང་སྐྱེ་མི་སྲིད། གལ་ཏེ་སྐྱེས་ན་བསྐྱེད་བྱ་སྐྱེད་བྱེད་གཉིས་གཅིག་ཏུ་འགྱུར་པའི་ཕྱིར་རོ། །གཞན་ལས་སྐྱེས་སྙམ་ན། དཔེར་ན་བུ་ཆུང་ཞིག་ཕ་མའི་ཁུ་ཁྲག་ལས་སྐྱེས་ན། རྒྱུ་ཁུ་ཁྲག་གི་དུས་ན་འབྲས་བུ་བུ་ཆུང་དམིགས་དགོས་ཀྱང་། དེའི་དུས་མི་དམིགས་པའི་ཕྱིར་རོ། །གལ་ཏེ་འབྲེལ་མེད་གཞན་ལས་སྐྱེ་ན། རྐང་པ་ལས་ལག་པ། ལག་པ་ལས་རྐང་པ། མེ་ལས་ཆུ། ཆུ་ལས་མེ་སྐྱེས་པ་སོགས། རྒྱུ་མཐུན་མི་མཐུན་ཐམས་ཅད་ལས་ཐམས་ཅད་སྐྱེས་དགོས་ཏེ། དེ་མི་སྐྱེ་བའི་ཕྱིར་རོ། །བདག་གཞན་གཉིས་ཀ་ལས་སྐྱེས་སྙམ་ན། སྔར་བདག་གཞན་རེ་རེ་བ་ལ་དཔྱད་ཚེ་སྐྱེ་བ་མེད་པར་ཁེག་ཟིན་པའི་ཕྱིར་རོ། །རྒྱུ་མེད་ལས་སྐྱེས་སྙམ་ན། དེ་ཡིན་ན། འཇིག་རྟེན་པ་རྣམས་སྟོན་ཐོག་འབྱུང་བའི་ཕྱིར་ཞིང་ལས་ལ་མ་འབད་ན་ཡང་སྐྱེ་དགོས་ཏེ། མི་སྐྱེ་བའི་ཕྱིར་རོ། །དེ་ལྟར་དཔྱད་ཚེ་ཕྱི་ནང་གི་དངོས་པོ་རྣམས་ངོ་བོ་ཉིད་ཀྱིས་རང་བཞིན་མེད་པར་སྟོང་པ་ཉིད་དུ་ཤེས་པར་འགྱུར་རོ། །ཡང་ཆོས་ཐམས་ཅད་གཅིག་ཏུ་མེད་དེ། ཆ་བཅས་ཡིན་པའི་ཕྱིར་རོ། །ཐ་དད་དུ་མེད་དེ་ཆ་རྣམས་སོ་སོར་བསལ་བའི་ཤུལ་ན་མི་དམིགས་པའི་ཕྱིར་རོ། །གཞན་ཡང་སྟོང་ཉིད་བདུན་ཅུའི་རིགས་པ་དང་། དབུ་མ་རྩ་བ་སོགས་གཞུང་མང་པོ་ནས་དངོས་པོ་རྣམས་གདོད་མ་ནས་སྟོང་པ་ཉིད་དུ་གྲུབ་པར་བཤད་པ་ལ་རྒྱ་ཆེར་བལྟ་ཞིང་ལྟ་བའི་ཕུ་ཐག་ཆོད་པར་བྱ་དགོས་པ་ཞལ་འཕང་མཛད་ནས་མ་སྤྲོས། འདིར་ལུང་རིགས་ཀྱིས་གྲུབ་པའི་གྲུབ་མཐའ་ཙམ་ཞིག་བདག་མེད་པ་བསྒོམ་པའི་དོན་དུ་རབ་ཏུ་བཤད་པ་ཡིན། དེ་ལྟ་བས་ན་སྔར་རིགས་པས་དཔྱད་ཚེ་ཆོས་ཀུན་ངོ་བོ་རྡུལ་ཙམ་མི་དམིགས་པས་ན། ཆོས་ཐམས་ཅད་རང་བཞིན་གྱིས་གྲུབ་པ་རྡུལ་ཙམ་མི་དམིགས་པ་སྟོང་པ་ཉིད་དུ་འདུག་སྙམ་དུ་ཡང་ནས་ཡང་དུ་དཔྱད་ནས་བསྒོམ་པ་དེ་ནི། ཤེས་རབ་སྟོང་པ་ཉིད་བསྒོམ་པ་ཡིན་ནོ། །འོ་ན་དེ་ལྟར་དཔྱད་ནས་ཆོས་ཐམས་ཅད་རང་བཞིན་མེད་པར་ངེས་པར་བྱས་ནས་སྟོང་པ་ཉིད་དུ་བསྒོམ་པའི་ཤེས་རབ་དེ་ཉིད་ལ་འཛིན་པ་ཇི་ལྟར་སྤོང་སྙམ་ན། ཤེས་རབ་ཀྱིས་ཆོས་རྣམས་ཀྱི་རང་བཞིན་བཙལ་ནས་མ་རྙེད་པ་དེ་བཞིན་དུ། ཤེས་རབ་དེ་ཉིད་ཀྱང་རིགས་པས་དཔྱད་ནས། རང་བཞིན་མེད་པར་རྟོགས་པས། རྣམ་པར་རྟོག་པ་མེད་པ་དེ་ནི། རྣམ་པར་མི་རྟོག་པའི་ཡེ་ཤེས་ཀྱི་རྒྱུར་ངེས་པས་ཡུལ་ཡུལ་ཅན་ཐམས་ཅད་སྟོང་ཉིད་འབའ་ཞིག་ཏུ་གྱུར་པའི་ངང་དུ་རྣམ་རྟོག་གཞན་གྱིས་བར་མ་ཆོད་པར་བྱས། རྟོག་མེད་དུ་བསྒོམ་དགོས་པའི་ཚུལ་མདོ་རྒྱུད་ཀྱི་ལུང་གིས་བསྒྲུབས་ནས་རྒྱས་པར་གསུངས་པ་ཡིན་ལ། དེ་ལྟར་ལུང་དང་རིགས་པ་མི་འདྲ་བ་དེ་དག་གི་སྒོ་ནས། ཆོས་རྣམས་སྐྱེ་བ་མེད་པས་རང་བཞིན་མེད་པར་ངེས་པར་བྱས་ནས། དེའི་ངང་དུ་རྣམ་རྟོག་གཞན་མེད་པར་བྱས་ནས་བསྒོམ་དགོས་པའི་ཚུལ་ཅུང་ཟད་མདོར་བསྡུས་ནས་གསུངས་པའོ། །དེ་ལྟར་བསྒོམས་ན་རིམ་གྱིས་དྲོད་སོགས་དང་། ས་དང་པོ་རབ་ཏུ་དགའ་བ་སོགས་ས་ལམ་རྣམས་ཐོབ་ནས་སངས་རྒྱས་བྱང་ཆུབ་ཡུན་མི་རིང་བར་མྱུར་དུ་ཐོབ་པར་འགྱུར་རོ། །ཞེས་སྨྲས་པའོ།།
༈ །།ཡང་སྐལ་བཟང་གི་སློབ་བུ་བློ་བཟང་བསྟན་འཛིན་གྱིས། ཁོ་བོ་ལ་བླ་མ་རིན་པོ་ཆེ་ཁྱེད་ཀྱི་ཐུགས་དམ་གྱི་གཙོ་བོ་ནང་སེམས་རྒྱུད་གྱོང་པོ་འདི་མྱུར་དུ་ཐུལ་བའི་གདམས་པ་ཐུན་མོང་མ་ཡིན་པ་ཤིན་ཏུ་ཟབ་པ་ཞིག་བསྟན་དུ་གསོལ་ཞེས་ཞུ་དོན་དབྱངས་སུ་ཕུལ་བ། ཕ་སངས་རྒྱས་ཀུན་ལྷག་བཀའ་དྲིན་ཅན། །བུ་བདག་ལ་དར་གཅིག་སྙན་གསན་ཞུ། །བློ་རྩེ་གཅིག་གུས་པས་ཕྱག་དང་བཅས། །ཕ་བླ་མའི་དྲུང་དུ་འདི་སྐད་ཞུ། །བདག་ཚེ་སྟོད་ཡད་མ་ཡུད་ལ་སོང་། །ཚེའི་བར་ལ་འདོད་ཡོན་དཀོར་གྱིས་བསླུས། །ད་ཚེ་ལྷག་ཅི་ཙམ་ཡོད་མ་ཤེས། །རང་ཆུང་ངུ་མ་ལ་སྐྱེས་ནས་བཟུང་། །གཞན་རྒན་གཞོན་མང་པོ་ཤི་བ་མཐོང་། །ང་རང་ཡང་ནམ་འཆི་ཆ་མི་འདུག །དུས་དོ་ནུབ་ཡིན་ཡང་འཆི་ཉེན་གདའ། །དེ་བསམས་ནས་མགོན་ཁྱོད་ཞབས་དྲུང་བསྙེགས། །ཕ་བླ་མས་རྗེས་བཟུང་སྤྲང་པོ་ངས། །ཆོས་ཟབ་མོ་སྟོང་ཉིད་མཚོན་རྣོན་གྱིས། །དགྲ་བདག་འཛིན་ཕུང་རྒན་བཏུལ་ན་སྙམ། །དེ་འདུལ་བའི་འདུལ་ལུགས་ཇི་ལྟར་བྱེད། །སེམས་ངོ་བོ་ཆོས་སྐུར་མ་རྟོགས་པར། །བློ་མ་རིག་འཁྲུལ་བས་འཁོར་བར་འཁྱམས། །ནད་ཉོན་མོངས་ཚན་ཆེས་མནར་ལགས་པས། །འདི་འཇོམས་པའི་ཆོས་ཀྱི་སྨན་མཆོག་ཞུ། །རྗེ་རྩ་བའི་བླ་མ་རྡོ་རྗེ་འཆང་། །མགོན་ཁྱེད་ཀྱི་ཐུགས་དམ་ཀུན་གྱི་མཐིལ། །གནད་ཟབ་མོའི་ནང་ནས་ཡང་ཟབ་ཅིག །ཐུགས་བརྩེ་བས་བདག་ལ་སྩོལ་བར་ཞུ། །ཕ་བླ་མའི་བཀའ་བཞིན་བསྒྲུབ་པ་ལ། །གེགས་གོལ་ས་མེད་པའི་སྨོན་ལམ་འཚལ། །ཉམས་རྟོགས་པའི་ཡོན་ཏན་ཁྱད་པར་ཅན། །དུས་རིང་མིན་སྐྱེ་བར་བྱིན་གྱིས་རློབས། །ཞེས་ཕུལ་བའི་ལན་དུ། འོ་བྱང་ཆུབ་ཀྱི་སེམས་ལ་མངའ་བརྙེས་པའི་བླ་མ་གསེར་གླིང་པ་ལས། ཇོ་བོ་རྗེས་གསན་པའི་ཐེག་པ་ཆེན་པོའི་བློ་སྦྱོང་གི་རྩ་ཚིག་ལས། རྨི་ལམ་སྣང་བ་སེམས་ཀྱི་ངོ་བོར་བསྟན། །སེམས་ཉིད་སྒྱུ་མ་ཇི་བཞིན་སྟོང་པར་རྟོགས། །སྣ་ཚོགས་སྤྲིན་བཞིན་སྟོང་པའི་ངང་ལས་བྱུང་། །ཆུ་ཡི་ཆུ་བུར་བཞིན་དུ་དབྱེ་བ་མེད། །དེ་ཕྱིར་བརྗོད་མེད་སྤྲོས་བྲལ་ནམ་མཁའ་བཞིན། །ཞེས་གསུངས་པ་ལྟར། དོན་དམ་བྱང་ཆུབ་ཀྱི་སེམས་བསྒོམ་ཚུལ་ནི། དང་པོ་དབེན་པའི་གནས་སུ་བདེ་བའི་སྟན་ལ་ལུས་གནད་དྲང་པོར་བསྲངས་ཏེ། སྐྱབས་སེམས་བླ་མའི་གསོལ་འདེབས་སྔོན་དུ་བཏང་། དེ་ནས་རྨི་ལམ་གྱི་དཔེས་སྣང་བ་སེམས་སུ་གཏན་ལ་དབབ། སྒྱུ་མའི་དཔེས་སེམས་ཉིད་སྟོང་པར་གཏན་ལ་དབབ། སྤྲིན་གྱི་དཔེས་སྟོང་པ་ལས་སྣང་བ་འབྱུང་བར་གཏན་ལ་དབབ། ཆུ་བུར་གྱི་དཔེས་སྣང་སྟོང་དབྱེར་མེད་དུ་གཏན་ལ་དབབ། ནམ་མཁའི་དཔེས་བརྗོད་མེད་སྤྲོས་བྲལ་དུ་གཏན་ལ་དབབ། དེ་ལྟར་གཏན་ལ་དབབ་ནས་དངོས་གཞི་མཉམ་གཞག་སྤྲོས་བྲལ་བསྒོམས། རྗེས་སུ་བསྔོ་བ་སྨོན་ལམ་བྱ། ཐུན་མཚམས་སུ་ཆོས་ཐམས་ཅད་སྒྱུ་མ་རྨི་ལམ་ལྟར་སྣང་སྟོང་དུ་ཤེས་པར་བྱ་ཞིང་། དེ་ལྟར་མ་རྟོགས་པའི་འགྲོ་བ་ལ་བྱམས་སྙིང་རྗེ་ཆེན་པོ་བསྒོམས་ཤིང་བདག་བས་གཞན་གཅེས་ཀྱི་བསམ་སྦྱོར་ལ་འབད་པར་བྱའོ། །དེ་ལྟར་བྱས་ན་མྱུར་དུ་མངོན་པར་རྫོགས་པའི་སངས་རྒྱ་བར་འགྱུར་རོ། །སླར་ཡང་ཚིགས་སུ་བཅད་ནས་སྨྲས་པ། བདེ་བའི་མལ་དུ་ལུས་གནད་བསྲངས། །སྐྱབས་སེམས་གསོལ་འདེབས་སྔོན་དུ་བཏང་། །རྨི་ལམ་བཞིན་དུ་ཡུལ་སྣང་ཀུན། །རང་གི་སེམས་སུ་གཏན་ལ་དབབ། །སྒྱུ་མ་བཞིན་དུ་སེམས་ཉིད་ཀྱང་། །སྟོང་པ་ཉིད་དུ་གཏན་ལ་དབབ། །མཁའ་ལ་སྤྲིན་བཞིན་སྟོང་པ་ལས། །སྣང་བ་འབྱུང་བར་གཏན་ལ་དབབ། །ཆུ་བུར་བཞིན་དུ་སྣང་སྟོང་གཉིས། །དབྱེར་རུ་མེད་པར་གཏན་ལ་དབབ། །ནམ་མཁའི་དཔེ་བཞིན་བརྗོད་དུ་མེད། །སྤྲོས་དང་བྲལ་བར་གཏན་ལ་དབབ། །དེ་ལྟར་གཏན་ལ་ཕབས་པའི་མཐར། །དངོས་གཞི་སྤྲོས་བྲལ་ངང་ལ་བཞག །རྗེས་སུ་བསྔོ་བ་སྨོན་ལམ་བྱ། །ཐུན་མཚམས་རྣམས་སུ་ཆོས་རྣམས་ཀུན། །སྒྱུ་མ་ལྟ་བུར་ཤེས་པར་བྱ། །དེ་ལྟར་མ་རྟོགས་འཁོར་འཁྱམས་ཀྱི། །འགྲོ་ལ་བྱམས་དང་སྙིང་རྗེ་སྒོམས། །གྱོང་དང་ཕམ་ཁ་རང་གིས་ལེན། །ཁེ་དང་རྒྱལ་ཁ་གཞན་ལ་སྟེར། །སྙམ་པའི་བསམ་པ་ཤུགས་དྲག་བསྐྱེད། །འཕྲལ་དུ་རང་གིས་གང་ནུས་རྣམས། །ལག་ལེན་ལ་ཡང་ཅི་ཐེབས་བྱ། །དེ་ལྟར་བྱང་ཆུབ་སེམས་གཉིས་པོ། །ཟུང་འབྲེལ་ཉམས་སུ་བླངས་གྱུར་ན། །སྲིད་ཞིའི་མཐའ་ལ་མི་གནས་པར། །རྣམ་མཁྱེན་སངས་རྒྱས་ཐོབ་པར་འགྱུར། །ཞེས་སྨྲས་པའོ།།
༈ །།ཡང་མདོ་རྒྱུད་ནས་བཤད་པའི་སློབ་མའི་མཚན་ཉིད་ཐམས་ཅད་ཚང་བའི་སྐལ་ལྡན་གྱི་སློབ་བུ་མཐོ་ལྡིང་དགེ་སློང་ངག་དབང་ཡེ་ཤེས་དང་། བཀྲ་ཤིས་སྒང་གི་དབུ་མཛད་ཟུར་པ་བློ་བཟང་ཚུལ་ཁྲིམས། བློ་བཟང་དགེ་ལེགས་དང་བློ་བཟང་བསྟན་འཛིན་བཞི་ཡིས། སྔ་ཕྱི་རིམ་པ་བྱས་སྐུ་གསུང་ཐུགས་རྟེན་གསེར་དངུལ་ཇ་མར་གོས་དར་སོགས་མང་པོ་ཕུལ། ཉིན་གཅིག་ཁོང་བཞི་པོ་འོང་ནས། ཇ་དཀར་དང་འབྲས་ཀྱི་འཚོ་བ་དྲངས་ནས། དགེ་སློང་ངག་དབང་ཡེ་ཤེས་ཀྱིས་རབ་ཏུ་གུས་པའི་སྒོ་ནས། འགྲོ་བ་ཡོངས་ཀྱི་མ་འདྲིས་པའི་མཛའ་བཤེས་ཆེན་པོ་འདི་ཕྱིའི་གཏན་གྱི་སྐྱབས་མགོན་བཀའ་དྲིན་སངས་རྒྱས་ལས་ལྷག་པའི་རྩ་བའི་བླ་མ་རིན་པོ་ཆེ་ལ་ཞུ་བ། བདག་ཅག་རྣམས་ཀྱི་སྐྱེ་འཆི་འཁོར་བའི་སྡུག་བསྔལ་ལ་བསམ་ན་བློ་བདེ་བ་ཞིག་མ་མཆིས་ཀྱང་། ད་རེས་འཁོར་བ་སྡུག་བསྔལ་གྱི་རྒྱ་མཚོ་ལས་སྒྲོལ་བའི་རྗེ་བཙུན་དེད་དཔོན་ཆེན་པོ་ཁྱེད་དང་མཇལ་བ་ཙམ་གྱིས་བློ་བདེ་ཞིང་། གསུང་གི་བདུད་རྩི་མྱོང་ཚེ། རང་གིས་ཉམས་སུ་ལེན་ནུས་ན་ཡར་ཐར་པ་དང་ཐམས་ཅད་མཁྱེན་པའི་གོ་འཕང་ཐོབ་པར་འདུག་སྙམ། སྔར་མེད་པའི་དགའ་བདེས་ལུས་སེམས་ཁྱབ་པ་བྱུང་མོད། འོན་ཀྱང་སྔར་ཁྱེད་ཀྱིས་སྐལ་བཟང་གི་གདུལ་བྱའི་གྲྭ་པ་བུ་སློབ་མང་པོ་ལ་ཞལ་གདམས་དང་ཉམས་མགུར་མང་པོ་བསྩལ་པ་ཐོས། ད་ནི་ཁྱེད་ཉི་མ་བཞིན་དུ་ཕྱོགས་གཅིག་ནས་མི་བཞུགས་པར་འགྲོ་བའི་དོན་དུ་ཕྱོགས་གཞན་དུ་ཕེབས་འགྲོ་བས་ན། ཡང་ཡང་མི་མཇལ་བར་གདའ། ད་ལན་མཇལ་བའི་དུས་འདིར་ངེད་འདིར་འཚོགས་རྡོ་རྗེ་སྤུན་བཞི་པོ་ལ། ཐུགས་བརྩེ་བས་ཞལ་གདམས་ཟབ་མོ་ཞིག་སྩོལ་དགོས་ཞེས་ཞུ་དོན་ཚིགས་སུ་བཅད་ནས་ཕུལ་བ། མཉམ་གཞག་ནམ་མཁའ་ལྟ་བུ་དང་། །རྗེས་ཐོབ་སྒྱུ་མ་ལྟ་བུ་ཡིས། །ཏིང་ངེ་འཛིན་གྱི་ངང་ཉིད་ནས། །བསོད་ནམས་ཡེ་ཤེས་ཚོགས་གཉིས་བསོགས། །ཆོས་རྣམས་སེམས་ཀྱི་རོལ་པ་དང་། །སེམས་ཉིད་སྟོང་པ་ཉིད་དུ་རྟོགས། །སྟོང་གསལ་ངང་ལས་ཤེས་བྱའི་ཆོས། །ཐམས་ཅད་མ་འདྲེས་ས་ལེར་མཁྱེན། །ཆོས་སྐུའི་དབྱིངས་ལས་མ་གཡོས་བཞིན། །གཟུགས་སྐུ་འགྲོ་བའི་དོན་ལ་བྱོན། །འཁོར་བ་ཇི་སྲིད་མ་སྟོངས་བར། །དེ་སྲིད་འགྲོ་བའི་དོན་ལ་བརྩོན། །སྐྱབས་མགོན་ཡིད་བཞིན་ནོར་བུ་ཡི། །སྙན་གྱི་དབང་པོ་དར་གཅིག་གསོན། །བདག་ཅག་རྡོ་རྗེ་སྤུན་བཞི་པོས། །སྔོན་ཆད་བསམ་བློ་འདི་ལྟར་བཏང་། །མི་ལུས་རི་དྭགས་ཉམས་ཆུང་པོ། །ཆུང་ངུ་མ་ལ་སྐྱེས་ནས་བཟུང་། །ལོ་དང་ཟླ་བའི་རྔོན་པས་བདས། །ཞག་དང་ཟ་མའི་ཤ་ཁྱིས་དེད། །རྒས་པས་དབུགས་འཚངས་བྱིན་པ་འདར། །ན་བའི་མདའ་ཡིས་གློ་བརྡེག་བྱས། །འཆི་བའི་གཡང་དུ་ལྷུང་ལ་ཁད། །དེ་ལ་བསམ་ཚེ་སྐྲག་པ་སྐྱེས། །ངན་སོང་གསུམ་གྱི་མེ་འོབས་སུ། །ཆུད་ན་སྡུག་བསྔལ་བཟོད་པར་དཀའ། །མཐོ་རིས་ལྷ་མིའི་ཚེར་དོང་དུ། །ལྷུང་ན་བདེ་བའི་གོ་སྐབས་མེད། །འདོད་ཡོན་དཀོར་ནག་དུག་གི་ཆུ། །འཐུང་ན་ཐར་པའི་སྲོག་རྩ་གཅོད། །འཁོར་བའི་སྡུག་བསྔལ་བསམ་ཙ་ན། །སྔར་ལས་ལྷག་པའི་འཇིགས་སྐྲག་སྐྱེས། །ད་ནི་ཅི་དྲག་སྙམ་ཡོད་དུས། །རྗེ་བཙུན་མཉན་པ་ཁྱེད་དང་མཇལ། ཁྱེད་ཀྱི་ཐུགས་རྗེའི་གྲུ་ཆེན་ལ། །བརྟེན་ནས་འཁོར་བའི་དུག་གི་ཆུ། །ད་རེས་བརྒལ་ནས་ཕ་རོལ་གྱི། །ཐར་པའི་གྲོང་ཁྱེར་ཉམས་དགའ་རུ། །འགྲོ་བའི་སྐལ་པ་འབྱུང་བ་ལ། །བསམ་པས་སེམས་ལ་དགའ་བ་སྐྱེས། །མགོན་ཁྱོད་གསུང་གི་བདུད་རྩི་ཡིས། །ཆོས་འདོད་སྐོམ་གྱི་གདུངས་པ་བསལ། །ཡིད་ཀྱི་རེ་བ་རྫོགས་པའི་མོད། །རབ་ཏུ་དགའ་ཞིང་སྤྲོ་བ་སྐྱེས། །ད་ནི་བླ་མ་རིན་པོ་ཆེ། །ཞུ་བ་དོན་གཞན་མ་ལགས་ཏེ། །བདག་གཞན་དེང་ནས་བྱང་ཆུབ་བར། །འབྲལ་མེད་རྗེས་སུ་བཟུང་དུ་གསོལ། །བདག་ཅག་རྡོ་རྗེ་སྤུན་བཞི་པོ། །ཐོས་པས་ངན་འགྲོར་མི་ལྟུང་ཞིང་། །བསྒོམ་པས་འཁོར་བར་མི་འཁྱམས་པའི། །ཞལ་གདམས་ཟབ་མོ་སྩལ་དུ་གསོལ། །ཞེས་སྨྲས་པའི་ལན་དུ། ཀྱེ་སྐལ་ལྡན་རིགས་ཀྱི་བུ་རྣམས་སྤྱིར་ཞལ་གདམས་ཟེར་བ་ཡང་། ཡང་དག་པར་རྫོགས་པའི་སངས་རྒྱས་ནས་བཟུང་དམ་པ་གོང་མ་རྣམས་ཀྱི་ཞལ་ནས་ཞལ་བརྒྱུད། སློབ་མ་ཡང་སློབ་རྣམས་ལ་ཡང་ནས་ཡང་དུ་གདམས་པའི་ཟབ་ཅིང་རྒྱ་ཆེ་བའི་ཆོས་ལམ་རིམ་བློ་སྦྱོང་སོགས་བདག་གིས་གང་ཐོས་པ་རྣམས་སླར་རང་གི་ཁ་ནས་ཁྱེད་རྣམས་ལ་གདམས་ཚར་སོང་བ། དེ་རྣམས་ལ་ངའི་ཞལ་གདམས་ཞེས་བཤད་ཀྱང་ཆོག་པས། དེ་ལས་ལྷག་པའི་ཞལ་གདམས་གསར་པ་ཞིག་ད་བཤད་རྒྱུ་མེད་པས། དེ་ལུགས་བཞིན་ཉམས་སུ་བླང་ན་ཆོག་མོད། འོན་ཀྱང་གལ་ཆེ་ན་འབུམ་ལ་བརྒྱ་ཚར་ཐོན་བྱ་བ་ཡིན་པས། སླར་དེ་དག་རྣམས་ཀྱི་ནང་ནས་གལ་ཆེ་བ་ལ་གསལ་འདེབས་ཞུ་བས་གསན་པར་འཚལ། དེ་ཡང་སྙིགས་དུས་ཀྱི་ཚེ་ཐུང་ནམ་འཆི་ལ་ངེས་པ་མེད། གཞན་མང་པོ་ཞིག་ཤེས་ཀྱང་བསྒོམ་ལོང་མེད་ཚུལ་སོམས་ལ། དུས་དང་རྣམ་པ་ཐམས་ཅད་དུ་མྱུར་དུ་མངོན་པར་རྫོགས་པར་སངས་རྒྱ་བའི་ཆོས་གཅིག་ཆོག །དོན་དམ་པའི་བྱང་ཆུབ་ཀྱི་སེམས་རིན་པོ་ཆེ་ངོ་བོ་སྟོང་གསལ་འཛིན་མེད་ཟང་ཐལ་ཆེན་པོ་འཁོར་འདས་ཐམས་ཅད་ཀྱི་གཞི་མ། མཐའ་བྲལ་ཆོས་སྐུ་ཀློང་ཡངས་ཆེན་པོའི་ངང་དུ་བཏང་བཞག་མེད་པར་གློད་ལ་གུ་ཡངས་ཁྱབ་བརྡལ་གྱི་དྲན་པས་མ་བརྗེད་པར་སྐྱོངས་དང་། ནམ་ཞིག་མ་རིག་ཉོན་མོངས་རྟོགས་ཚོགས་ཀྱི་མུན་པ་རིམ་གྱིས་མཐའ་ནས་སངས་ཏེ། གནས་ལུགས་སྟོང་གསལ་གྱི་ནམ་མཁའ་ཡངས་པ་ལངས་ནས་མཐའ་དབུས་གསལ་འགྲིབ་མེད་པར་གྱུར་པའི་ཚེ། དེའི་ངང་དུ་སྣང་སེམས་ཐམས་ཅད་འདྲེས་ནས། སྣང་བ་ཕྱི་རུ་མ་ལུས། སེམས་ཉིད་ནང་དུ་མ་ལུས། སྣང་བས་སྟོང་པ་མ་བསྒྲིབ། སྟོང་པས་སྣང་བ་མ་བཀག །སྣང་སྟོང་ཟུང་འཇུག་ཡངས་པ་ཆེན་པོའི་ཀློང་དུ་ནམ་ཡང་མེར་གྱིས་སོང་ནས་གནས་པ་ཞིག་བྱུང་ན། ཉོན་མོངས་བརྒྱད་ཁྲི་བཞི་སྟོང་རྩད་ནས་སངས། ཆོས་ཕུང་བརྒྱད་ཁྲི་བཞི་སྟོང་གི་ཚིག་དོན་ཐམས་ཅད་ས་ལེར་སེམས་ལ་འཆར་ཞིང་། འཁོར་འདས་ཡོངས་ལ་ལྟད་མོ་བལྟ་ནུས་པའི་ཆོས་གཅིག་ཤེས་ཀུན་གྲོལ་བྱ་བ་འདི་ཀ་ལགས། དེས་ན་ཆོས་དེ་སྟོན་པའི་བླ་མ་དུས་གསུམ་སངས་རྒྱས་ཀུན་ལས་བཀའ་དྲིན་ཆེ་བས། དེ་ཉིད་རྒྱལ་ཀུན་འདུས་པའི་ངོ་བོར་བལྟས་ལ། མོས་གུས་གདུང་ཤུགས་དྲག་པོའི་སྒོ་ནས་གསོལ་བ་སྙིང་ནས་ཐོབ་ལ། དེ་ནས། བླ་མའི་ཐུགས་ནི་ནམ་མཁའ་འདྲ། །བདེ་གསལ་མི་རྟོག་སྟོང་པའི་ངང་། །གསུངས་པ་དང་། དགོངས་པ་ཟབ་མོ་ནམ་མཁའི་མཐའ་དང་མཉམ། །ཅིར་ཡང་ས་ལེའི་ཐུགས་ལ་གསོལ་བ་འདེབས། །གསུངས་པའི་དོན་ལྟར། བླ་མའི་ཐུགས་ཆོས་སྐུ་ནམ་མཁའ་ལྟ་བུ་འཁོར་འདས་ཡོངས་ལ་ཁྱབ་བརྡལ་ཕྱོགས་རིས་མེད་པ་གསལ་སྟོང་སྤྲོས་པ་དང་བྲལ་བ་དུས་གསུམ་འཕོ་འགྱུར་མེད་པར་དུས་རྟག་ཏུ་ས་ལེར་གནས་པ་དང་། རང་གི་སེམས་གཉིས་ནམ་མཁའ་ལ་ནམ་མཁའ་འདྲེས་པ་ལྟར་བསྲེས་ལ། ཐུགས་ཡིད་གཅིག་འདྲེས་ཀྱི་མཉམ་གཞག་ནམ་མཁའ་ལྟ་བུའི་ཏིང་ངེ་འཛིན་ཆེན་པོ་དེའི་ངང་དུ་ཉིན་མཚན་ཁོར་ཡུག་ཏུ་ཞོག་ལ། ཡང་མི་གནས་ཤིང་སྐྱོ་བའི་དུས་སུ། བླ་མ་ལ་གསོལ་འདེབས་གྱིས་ལ། ཐུགས་ཡིད་བསྲེས་པའི་ངང་ལ་བློ་ལྷོད་ཀྱིས་གློད་ལ་རྩེ་གཅིག་ཏུ་མཉམ་པར་ཞོག །ཡང་བྱིང་རྨུགས་གཉིད་གསུམ་བྱུང་དུས་སུ་ཡང་སྐད་གསང་མཐོན་པོས་བླ་མ་ལ་གསོལ་འདེབས་གྱིས་ལ། རིག་པ་ནམ་མཁའ་ལྟར་ཕྱོགས་བཅུར་ཐོངས་ལ་རྒྱ་བསྐྱེད་དཔངས་བསྟོད་ཕྱལ་ཡས་སུ་ཐོངས་ལ། གུ་ཡངས་ཁྱབ་བརྡལ་གྱི་དྲན་པས་རྒྱངས་སོ་ཚུགས་ལ་མ་ཡེངས་པར་ཕྱལ་ལེ་ཁ་ཡན་བྱུང་རྒྱལ་དུ་སྐྱོངས་ཞེས་ཚིགས་སུ་བཅད་ནས་སྨྲས་པ། བླ་མའི་ཐུགས་ནི་ནམ་མཁའ་འདྲ། །བདེ་གསལ་མི་རྟོག་སྟོང་པའི་ངང་། །རྣམ་ཐར་གསུམ་ལ་ལེགས་གནས་པའི། །བླ་མའི་ཐུགས་ལ་གསོལ་བ་འདེབས། །ཐུགས་དགོངས་ནམ་མཁའི་མཐའ་དང་མཉམ། །འཁོར་འདས་ཀུན་ལ་ཁྱབ་ཅིང་བརྡལ། །དུས་གསུམ་བསྒྲིབ་མེད་ས་ལེར་མཁྱེན། །རྒྱལ་ཀུན་ཐུགས་ལ་གསོལ་བ་འདེབས། །སེམས་ཉིད་དག་པ་ཆོས་དབྱིངས་ཀྱི། །ཞིང་ཁམས་མཐའ་ཡས་མུ་མེད་ན། །བཞུགས་པའི་བླ་མ་རྒྱལ་ཀུན་དང་། །ཐུགས་ཡིད་འདྲེས་པར་བྱིན་གྱིས་རློབས། །མདོ་རྒྱུད་བསྟན་བཅོས་འོ་མའི་མཚོ། །བླ་མས་རྣམ་དཔྱོད་ཕྱག་གིས་བསྲུབས། །མན་ངག་མར་གྱི་ཉིང་ཁུ་བྱུང་། །བདག་ལ་བསྩལ་པ་བཀའ་དྲིན་ཆེ། །མཆོག་ཐུན་དངོས་གྲུབ་ཀུན་འབྱུང་བའི། །སེམས་ཉིད་ནོར་བུའི་གཏེར་མཛོད་སྒོ། །བླ་མའི་མན་ངག་ལྡེ་མིག་གིས། །ཕྱེས་པས་བདག་གཞན་དོན་གཉིས་འགྲུབ། །རང་སེམས་ཆོས་དབྱིངས་ཞིང་ཁམས་ན། །འཁོར་འདས་ལྟད་མོ་སྣ་ཚོགས་སྣང་། །སེམས་ལས་ལྟད་མོ་ཆེ་བ་ཞིག །འཇིག་རྟེན་ཁམས་ན་ཡོད་མ་མྱོང་། །འཁོར་འདས་ཆོས་ཀུན་འབྱུང་བའི་གནས། །སེམས་ཀྱི་གནས་ལུགས་ནམ་མཁའ་འདྲ། །ཕྱོགས་རིས་མེད་པའི་མཁའ་ཀློང་དུ། །རྩོལ་སྒྲུབ་མེད་པར་ལྷོད་ཀྱིས་ཞོག །སྣང་བ་བཟང་ངན་ཅིར་སྣང་ཡང་། །ཕྱི་ན་ཡོད་པ་མ་ཡིན་ཏེ། །མེ་ལོང་ནང་གི་གཟུགས་བརྙན་བཞིན། །སེམས་ཉིད་སྟོང་པའི་རང་གཟུགས་ཡིན། །ཆོས་ཀུན་གཞི་མ་སེམས་ཉིད་ཀྱང་། །ནང་ན་ཡོད་པ་མ་ཡིན་ཏེ། །ཕྱི་ཡི་ནམ་མཁའ་ཡངས་པ་བཞིན། །འཁོར་འདས་ཀུན་ལ་ཁྱབ་ཅིང་བརྡལ། །ཆོས་ཉིད་ཁྱབ་བརྡལ་ཆེན་པོ་ལ། །འདི་ཞེས་ཚད་བཟུང་མ་མཆིས་པའི། །ངང་ལ་མཐའ་དབུས་མེད་པར་གློད། །གློད་ན་མཁའ་ལྟར་འགྱུར་མེད་གསལ། །ནམ་མཁའ་འདོམ་གྱིས་འཇལ་བ་བཞིན། །ཆོས་དབྱིངས་ཁྱབ་བརྡལ་ཆེན་པོ་ལ། །ཕྱོགས་རིས་གོ་ལེར་མ་གཅོད་ཅིག །བཅད་ན་མཐོ་དམན་གསལ་འགྲིབ་ཡོང་། །མདོར་ན་གང་ཤར་སེམས་ཀྱི་རྩལ། །སེམས་ཉིད་སྟོང་གསལ་ངང་ལ་ཞོག །ནམ་ཡང་སྡུག་བཙིར་མ་བྱེད་པར། །གུ་ཡངས་ཡན་པ་བློ་བདེ་གྱིས། །ཕྱོགས་རིས་མེད་པར་ཀུན་ལ་ཁྱབ། །རྒྱ་ཆད་མེད་པར་བརྡལ་བ་ཡི། །གནས་ལུགས་ཁྱབ་བརྡལ་སྟོང་གསལ་གྱི། །ངང་ལ་དེ་ལྟར་མཉམ་གཞག་ན། །གློ་བུར་ཉོན་མོངས་རྣམ་རྟོག་སངས། །ཆོས་ཀུན་ཚིག་དོན་སེམས་ལ་འཆར། །འཁོར་འདས་ལྟད་མོ་ཐམས་ཅད་མཐོང་། །བདག་གཞན་དོན་གཉིས་འགྲུབ་པར་འགྱུར། །དོན་དམ་བྱང་ཆུབ་སེམས་མཆོག་ལ། །བརྟེན་ནས་ཆོས་སྐུ་མངོན་དུ་བྱས། །ཆོས་སྐུའི་དབྱིངས་ལས་མ་གཡོས་བཞིན། །གཟུགས་སྐུས་འགྲོ་དོན་བྱེད་པར་ཤོག །ཅེས་སྨྲས་ཚེ། ཡང་སློབ་བུ་བློ་བཟང་དགེ་ལེགས་ན་རེ། དོན་དམ་བྱང་ཆུབ་སེམས་ཀྱི་ཞལ་གདམས་ཟབ་མོ་དེ་ཐོས་པ་ཙམ་གྱིས་ཀྱང་རིག་པ་གུ་ཡངས་སང་ངེར་སོང་ནས་ལྷག་མཐོང་གི་ཉམས་འཆར་བ་སྙམ་པ་བྱུང་བས་བཀའ་དྲིན་ཤིན་ཏུ་ཆེ། ད་དུང་མཉམ་གཞག་གི་རྗེས་སུ་ཀུན་རྫོབ་བྱང་ཆུབ་ཀྱི་སེམས་རིན་པོ་ཆེ་ལ་བློ་སྦྱོང་ཚུལ་གྱི་ཞལ་གདམས་ཤིག་དགོས་ཟེར་བའི་ལན་དུ་འདི་སྐད་སྨྲས་སོ། །ཨེ་མ་སྐལ་ལྡན་རིགས་ཀྱི་བུ། །གསལ་རིག་སྟོང་གསུམ་དབྱེར་མེད་པའི། །དོན་དམ་སྤྲོས་བྲལ་བྱང་ཆུབ་སེམས། །མཐའ་བྲལ་སྟོང་གསལ་བསྒོམས་རྗེས་སུ། །དེ་ལྟར་གནས་ལུགས་མ་རིག་པས། །མ་རིག་དབང་གིས་ཉོན་མོངས་རྒྱས། །ཉོན་མོངས་དབང་གིས་ལས་ངན་བསགས། །ལས་ངན་དབང་གིས་ལུས་ངན་བླངས། །འཁོར་བའི་སྡུག་བསྔལ་དཔག་མེད་ལ། །རྒྱུན་དུ་སྤྱོད་པའི་སེམས་ཅན་ཀུན། །རང་གི་ཕ་མར་མ་གྱུར་མེད། །ཀུན་ཀྱང་དྲིན་ཅན་ཤ་སྟག་ཡིན། །དྲིན་ཅན་རྣམས་ལ་བདེ་བ་མེད། །སྡུག་བསྔལ་མྱོང་བ་སྙིང་རེ་རྗེ། །ད་ནི་ཀུན་གྱི་སྡུག་བསྔལ་བསལ། །བདེ་ལ་འགོད་སྙམ་གཏོང་ལེན་བྱ། །དབུགས་དེ་ཚུར་ལ་འོང་བའི་དུས། །འགྲོ་བའི་སྡུག་བསྔལ་ལས་ཉོན་རྣམས། །འོད་ཟེར་ནག་པོའི་རྣམ་པ་རུ། །བྱུང་ནས་རང་གི་སྙིང་དབུས་སུ། །ཐིམ་པས་བདག་འཛིན་རྡུལ་དུ་བརླག །མ་གྱུར་འགྲོ་ཀུན་སྡུག་བསྔལ་དང་། །ལས་ཉོན་ཀུན་དང་བྲལ་བར་མོས། །དབུགས་དེ་ཕར་ལ་འགྲོ་བའི་དུས། །རང་གི་བདེ་དགེ་གང་ཡོད་རྣམས། །འོད་ཟེར་དཀར་པོའི་རྣམ་པར་སོང་། །འགྲོ་ཀུན་ལུས་སེམས་ཡོངས་ལ་ཁྱབ། །གནས་སྐབས་ཐམས་ཅད་བདེ་དང་ལྡན། །མཐར་ཐུག་སངས་རྒྱས་ཐོབ་ནུས་པའི། །སྐལ་བ་ཅན་དུ་གྱུར་པར་མོས། །དབུ་མ་རིན་ཆེན་འཕྲེང་བ་ལས། །བདག་ལ་དེ་དག་སྡིག་སྨིན་ཞིང་། །བདག་དགེ་མ་ལུས་དེར་སྨིན་ཤོག །པཎ་ཆེན་ཤཱཀྱ་ཤྲཱིས། སྐྱིད་ན་བདེ་བ་ཚོགས་སུ་བསྔོ། །ཕན་བདེས་ནམ་མཁའ་གང་བར་ཤོག །སྡུག་ན་ཀུན་གྱི་སྡུག་བསྔལ་ཁུར། །སྡུག་བསྔལ་རྒྱ་མཚོ་སྐེམ་པར་ཤོག །ཅེས་སོགས་སྨོན་ལམ་གང་ཤེས་བྱ། །མྱུར་དུ་སངས་རྒྱས་ཐོབ་འདོད་ན། །ཀུན་རྫོབ་བྱང་ཆུབ་སེམས་འདི་ལ། །སློབས་དང་སངས་རྒྱས་ཐོབ་པར་འགྱུར། །ཞེས་སྨྲས་པས། ཡང་སློབ་བུ་བློ་བཟང་བསྟན་འཛིན་གྱིས། འགྲོ་བའི་སྡུག་བསྔལ་བླངས་ནས་མ་སྦྱང་ན་ཆོག་གམ་ཟེར་བའི་ལན་དུ་མ་སྦྱང་ཡང་ཆོག་ཚུལ་འདི་སྐད་ཅེས་སྨྲས་སོ། །དཔེར་ན་གསེར་འགྱུར་རྩི་མཆོག་གིས། །ལྕགས་རྣམས་གསེར་དུ་བསྒྱུར་བ་བཞིན། །བྱང་ཆུབ་སེམས་གཉིས་རྟེན་འབྲེལ་གྱིས། །སྡུག་བསྔལ་བདེ་བར་འཆར་བར་འགྱུར། །རྨ་བྱའི་ཕོ་བའི་ནུས་པ་ཡིས། །དུག་ཞུ་ཟས་སུ་འགྱུར་བ་བཞིན། །བྱང་ཆུབ་སེམས་གཉིས་ནུས་པ་ཡིས། །གཞན་གནོད་བླངས་ཚད་ཕན་པར་འགྱུར། །ཞིང་ལ་མི་གཙང་ལུད་སྦྱར་ན། །ལོ་ཏོག་ལེགས་པོ་སྨིན་པ་ལྟར། །སྡུག་བསྔལ་བླངས་ནས་བཟོད་ནུས་ན། །སངས་རྒྱ་བ་ལ་ཤིན་ཏུ་ཉེ། །མེ་དཔུང་ཆེན་པོ་འབར་བ་ཡི། །སྟེང་དུ་རྩྭ་ཤིང་བཞག་པ་ལྟར། །བྱང་ཆུབ་སེམས་གཉིས་སྦྱོང་མཁན་ལ། །རྐྱེན་ངན་ན་ཚ་གྲོགས་སུ་འགྱུར། །རྨ་བྱ་དུག་དང་འཕྲད་ཙ་ན། །ཟོས་པའི་སྟེང་དུ་ཟ་བ་བཞིན། །སྡུག་བསྔལ་སྔ་མ་མི་སྤོང་བར། །སྟེང་དུ་སྡུག་བསྔལ་ཆེས་ཆེར་བླངས། །སྡུག་བསྔལ་བདེ་བར་མ་ཤར་ན། །སྡུག་བསྔལ་སྤངས་པས་ག་ལ་ལངས། །སྡུག་བསྔལ་བདེ་བར་ཤར་ཙ་ན། །སྤོངས་ཤིག་ཟེར་ཡང་སྤོང་དོན་མེད། །རྨི་ལམ་སྐབས་ཀྱི་སྡུག་བསྔལ་ལ། །བླང་དང་སྤོང་རྒྱུ་གཉིས་མེད་བཞིན། །སྡུག་བསྔལ་ངོ་བོ་གདོད་ནས་སྟོང་། །སྟོང་པ་ཉིད་ལ་སྤོང་ལེན་ཅི། །སྡུག་བསྔལ་སྤོང་རྒྱུ་མེད་བཞིན་དུ། །ཡོད་སྙམ་སྤོང་བ་སྡུག་བསྔལ་རྒྱུ། །བདེ་སྡུག་ངོ་བོ་གདོད་ནས་སྟོང་། །སྟོང་ཞིང་སྣང་བ་སྒྱུ་མ་འདྲ། །སྒྱུ་མའི་རྟ་དང་གླང་པོ་སོགས། །སྒྱུ་མ་མཁན་གྱིས་བྱས་པ་ལྟར། །བདེ་སྡུག་བཟང་ངན་སྣོད་བཅུད་ཆོས། །ཐམས་ཅད་རང་གི་སེམས་ཀྱིས་བྱས། །བྱེད་མཁན་སེམས་ཉིད་གདོད་ནས་སྟོང་། །སྟོང་གསལ་ནམ་མཁའ་ཡངས་པ་འདྲ། །དེ་ལ་དོན་དམ་བྱང་ཆུབ་ཀྱི། །སེམས་ཟེར་དེ་ཡི་ངང་ལ་ཞོག །ཞོག་དང་བདེ་སྐྱིད་ཉི་མ་འཆར། །དེ་ལྟར་རྟོགས་ན་སྡུག་བསྔལ་ཀུན། །བླངས་ནས་སླར་ཡང་སྤོང་མི་དགོས། །དགོས་ཀྱང་སྤོང་རྒྱུ་གང་ནས་རྙེད། །དོན་དམ་བྱང་ཆུབ་སེམས་ཀློང་ན། །སྡུག་བསྔལ་བྱ་བའི་མིང་ཡང་མེད། །ཆོས་ཉིད་ངང་དུ་དགའ་ཡལ་ལེར། །གནས་པའི་རྣལ་འབྱོར་པ་ཞིག་གྱིས། །ཞེས་སྨྲས་པས། བློ་བཟང་ཚུལ་ཁྲིམས་ན་རེ། དོན་དམ་གནས་ལུགས་མངོན་དུ་གྱུར་ནས་སྡུག་བསྔལ་བདེ་བར་ཤར་བ་ལ། ནད་གདོན་སོགས་རྣལ་འབྱོར་པའི་རྒྱན་ཡིན་པས་སྤོང་མི་དགོས་པ་ཁྱེད་ཀྱི་གསུང་དེ་ཤིན་ཏུ་བདེན་ཏེ། རྗེ་མི་ལས།
ནད་དང་གདོན་དང་སྡིག་སྒྲིབ་རྣམས། །
རྣལ་འབྱོར་པ་ཡི་རྒྱན་དུ་མཛེས། །
ཞེས་དང་།
རྒྱན་དུ་ཆེ་བའི་ན་ཚ་འདི། །
སྤོ་ཐབས་ཡོད་དེ་སྤོ་དོན་མེད། །
ཅེས་གསུངས་པ་ལྟར་ལགས་མོད། འོན་ཀྱང་། ཡང་ཁོང་གིས། ཁྱོད་ཀྱི་སྡུག་བསྔལ་ཐམས་ཅད་ཀྱང་། །བདག་གིས་བླངས་ནས་སྦྱོང་བར་ཤོག །གསུངས་པ་ལྟར། བདག་ཅག་གིས་གནས་ལུགས་ཀྱི་རང་ས་མ་ཟིན་བར། ཀུན་རྫོབ་ཏུ་སྒྱུ་མ་རྨི་ལམ་ལྟར་གཞན་གྱི་སྡུག་བསྔལ་བླངས་པ་སྦྱོང་ཚུལ་ཞིག་ཀྱང་གསུང་ན། ན་བ་ལ་སོགས་པ་བྱུང་དུས་སུ་ཕན་ཆེ་བར་གདའ་ཟེར་བའི་ལན་དུ། འོ་ན་སྦྱངས་ཀྱང་ཆོག་ཅེས་སྦྱོང་ཚུལ་འདི་སྨྲས་སོ། །ཨེ་མ་སྐལ་ལྡན་སྙིང་གི་བུ། །འོ་ན་ན་བ་སོགས་ཀྱི་དུས། །འགྲོ་བའི་སྡུག་བསྔལ་ཀུན་བླངས་ནས། །མི་བཞག་སྦྱོང་ན་འདི་ལྟར་གྱིས། །དབུགས་དེ་ཕྱིར་ལ་གཏོང་བའི་དུས། །བླངས་པའི་སྡིག་སྒྲིབ་སྡུག་བསྔལ་ཀུན། །འོད་ཟེར་ནག་པོའི་རྣམ་པ་རུ། །ཕྱི་རུ་ཐོན་ནས་བར་སྣང་ངམ། །ཡང་ན་ས་རྡོ་གང་རུང་ལ། །སིབ་སིབ་ཐིམ་ནས་སྟོང་པར་ཡལ། །ནད་དང་སྡིག་སྒྲིབ་དག་པར་མོས། །དབུགས་དེ་ནང་དུ་ལེན་པའི་དུས། །ཕྱོགས་བཅུའི་རྒྱལ་བའི་བྱིན་རླབས་ཀུན། །འོད་ཟེར་དཀར་པོའི་རྣམ་པར་བྱུང་། །རང་གི་ལུས་ལ་སིབ་སིབ་ཐིམ། །རང་ལུས་དྭངས་ཤིང་གསལ་བར་མོས། །དེ་ནས་ཡི་དམ་ལྷ་རུ་སྒོམས། །དབུགས་དེ་ཕར་ལ་གཏོང་བའི་དུས། །ཐུགས་སྲོག་སྔགས་ལས་འོད་ཟེར་དང་། །འདོད་ཡོན་ལྷ་མོ་དཔག་མེད་འཕྲོས། །ཕྱོགས་བཅུའི་རྒྱལ་བ་སྲས་བཅས་ལ། །འདོད་ཡོན་ལྔ་ཡིས་མཆོད་པར་མོས། །དབུགས་དེ་ཚུར་ལ་ལེན་པའི་དུས། །ཕྱོགས་བཅུའི་རྒྱལ་བ་རབ་འབྱམས་ཀྱི། །སྐུ་གསུང་ཐུགས་ཀྱི་བྱིན་རླབས་རྣམས། །ལྷ་སྐུ་ཡིག་འབྲུ་ཕྱག་མཚན་གྱི། །རྣམ་པར་བྱུང་ནས་རང་ལུས་ལ། །མཚོ་ལ་ཁ་བ་བབས་ལྟར་ཐིམ། །འཇའ་ལུས་འོད་སྐུར་གྲོལ་བར་མོས། །དབུགས་དེ་ཕར་ལ་གཏོང་བའི་དུས། །རང་ལས་འོད་ཟེར་དཔག་མེད་འཕྲོས། །ཕྱི་རོལ་སྣོད་བཅུད་ཡོངས་ལ་ཕོག །མ་དག་ཉེས་སྐྱོན་ཐམས་ཅད་སྦྱངས། །ཕྱི་སྣོད་ཐམས་ཅད་དག་པའི་ཞིང་། །ནང་བཅུད་ལྷ་དང་ལྷ་མོར་གྱུར། །དབུགས་དེ་ཚུར་ལ་ལེན་པའི་དུས། །སྣོད་བཅུད་བཅུད་དང་ནུས་པ་རྣམས། །འཆི་མེད་ཚེ་ཡི་བདུད་རྩི་ཡི། །རྣམ་པར་བྱུང་ནས་རང་ལ་ཐིམ། །འཆི་མེད་རིག་འཛིན་ཐོབ་པར་མོས། །གཞན་ཡང་གཏོང་ལེན་འདི་ལྟར་གྱིས། །དབུགས་དེ་ནང་དུ་ལེན་པའི་དུས། །བླ་མ་རྒྱལ་བ་སྲས་བཅས་ཀྱི། །བྱིན་རླབས་རང་ལ་ཞུགས་པར་མོས། །དབུགས་དེ་ཕར་ལ་གཏོང་བའི་དུས། །རང་གི་བདེ་དགེ་ཕར་ལ་སོང་། །འགྲོ་ཀུན་བདེ་དང་ལྡན་པར་མོས། །སྡུག་བསྔལ་ལེན་དང་སྦྱོང་བ་ཡི། །ཉམས་ལེན་ཡང་ཡང་བྱས་གྱུར་ན། །ནམ་ཞིག་དངོས་སུ་ལེན་ནུས་ཤིང་། །བླངས་པ་གཞན་ལ་སྤོ་བར་ནུས། །དེ་དུས་འགྲོ་ལ་མི་སྤོ་བར། །ས་རྡོ་སོགས་ལ་སྤོ་དགོས་གསུངས། །རྨ་བྱས་བཙན་དུག་ཟོས་གྱུར་ན། །སྒྲོ་མདོངས་གཞན་ལས་མཛེས་པ་བཞིན། །དེ་ལྟར་བླངས་ནས་སྦྱངས་གྱུར་ན། །མཚན་དཔེས་བརྒྱན་པའི་སྐུ་ཐོབ་འགྱུར། །ཞེས་སྨྲས་པས། ཁོང་རྣམས་ཤིན་ཏུ་དགའ་ནས། ད་རེས་གཞན་གྱི་སྡུག་བསྔལ་བླངས་ནས་སྦྱོང་ཚུལ་གསུངས་པ་འདི་ཡང་བདག་ཅག་རྣམས་ལ་ཤིན་ཏུ་ཕན་པ་ཞིག་བྱུང་ཟེར་ཕྱག་བྱས་ཏེ་རང་གནས་སུ་སོང་ངོ་།།
༈ །།ཡང་དད་གུས་ཆེ་ཞིང་རིག་པ་རྣོ་བ་གསོ་བ་རིག་པ་ལ་མཁས་པའི་སློབ་བུ་ལྷ་རྗེ་ཆོས་རྒྱལ་གྱིས། ཤིང་ཐོག་འབྲས་སོགས་ཁ་ཟས་དང་ལྷ་རྫས་དྲི་མེད་བཅས། ཞལ་གདམས་དགོས་ཞེས་ཞུ་དོན་དབྱངས་སུ་ཕུལ་བ། སྤྱིར་འགྲོ་བ་ཡོངས་ཀྱི་དགེ་བའི་བཤེས། །སྒོས་བདག་གི་འདི་ཕྱིའི་གཏན་གྱི་སྐྱབས། །རྗེ་རྩ་བའི་བླ་མ་རྡོ་རྗེ་འཆང་། །བུ་བདག་ལ་ཐུགས་རྗེའི་སྤྱན་གྱིས་གཟིགས། །ཆོས་ཀུན་གྱི་མཛོད་འཛིན་མགོན་ཁྱོད་ཀྱིས། །ཆོས་དྲང་དོན་ལས་འབྲས་རྣམ་བཞག་དང་། །ཆོས་ངེས་དོན་སེམས་ཀྱི་ངོ་སྤྲོད་སོགས། །ཆོས་ཟབ་ལ་རྒྱ་ཆེ་མང་གསུངས་ཀྱང་། །སེམས་ཆགས་སྡང་མི་དགེའི་དབང་དུ་སོང་། །ལྷ་བླ་མ་དཀོན་མཆོག་ཐུགས་ཁྲེལ་ཞིང་། །མར་ངན་སོང་ལྷུང་ཡང་སྐྲག་པ་མེད། །སྤྲང་སྙིང་རུལ་བདག་ལ་ཐུགས་རྗེས་གཟིགས། །སྔོན་ཚེ་འདིའི་ལྟོ་གོས་གཉིས་ཀྱི་ཕྱིར། །དུས་ཉིན་པར་ལྟོ་དང་མཚན་མོའི་གཉིད། །གཅོག་མང་པོ་མྱོང་ཏེ་བཟོད་པར་གདའ། །ང་དམ་པའི་ལྷ་ཆོས་བྱེད་དུས་འདིར། །དབྱར་ཉི་མར་བསྡད་ན་ཞུ་ལ་ཁད། །དགུན་ལྷག་པ་ཕོག་ན་འཁྱག་ལ་ཁད། །ལྟོ་ཐུན་གཅིག་ཆག་ན་ཤི་ལ་ཁད། །སྤྲང་གོ་ལོག་པོ་ལ་ཐུགས་རྗེས་གཟིགས། །དུས་ད་དུང་སེམས་ཁྲིད་སྐྱོང་བའི་དུས། །ནང་སེམས་ལ་ཕན་པའི་ཞལ་གདམས་སྩོལ། །སེམས་གྱོང་པོ་ཐུལ་བའི་དུས་མི་གདའ། །འདི་མྱུར་དུ་ཐུལ་བར་བྱིན་གྱིས་རློབས། །ཞེས་ཕུལ་བའི་ལན་དུ། དེ་ཡང་བླ་མའི་མན་ངག་གི་གནད་ཟབ་མོ་ལ་བརྟེན་སྟེ། རང་གིས་ལུང་རིགས་ཀྱིས་བརྟགས་ཤིང་དཔྱད་ནས། ཆོས་ཐམས་ཅད་ཀྱི་རྩ་བ་འཁོར་འདས་ཡོངས་ལ་ཁྱབ་པ་ཕྱོགས་དང་རིས་སུ་མ་ཆད་པ། འདི་ཞེས་མཚོན་དུ་མེད་པའི་སེམས་ཀྱི་གནས་ལུགས་སྟོང་གསལ་འཛིན་མེད་ཟང་ཐལ་ཁྱབ་བརྡལ་ཀློང་ཡངས་སྤྲོས་བྲལ་ནམ་མཁའ་ལྟ་བུའི་ངོ་བོ་རྗེན་ཅེར་གྱིས་མཐོང་དགོས་ཏེ། རྗེ་བཙུན་མི་ལ་རས་པའི་ཞལ་ནས། རྣལ་འབྱོར་མི་ལ་རས་པ་ངས། །ཅེར་གྱིས་བལྟས་པས་ངོ་བོ་མཐོང་། །སྤྲོས་བྲལ་ནམ་མཁའ་ལྟ་བུར་མཐོང་། །གསུངས། དེའི་ངང་ལ་འཇོག་པའི་ཚེ་ན་ཡང་། ལས་དང་པོ་བས་བསྒོམ་འདེབས་མཁས་དགོས་ཏེ། རྗེ་མི་ལས། བདག་གིས་ཕྱག་རྒྱ་ཆེན་པོ་བསྒོམ་ཙ་ན། །དོན་ཡིན་ལུགས་ཀྱི་སྟེང་དུ་རྩོལ་མེད་བཞག །ཅེས་གསུངས་པ་མ་གཏོགས། རང་ཀ་ཐམ་ཐོམ་དུ་བཞག་ཅེས་མ་གསུངས་པས་ན། ཅི་ཡིན་འདི་ཡིན་མེད་པའི་ལུང་མ་བསྟན་དུ་བཞག་པ་ཙམ་མ་ཡིན་པར། ཕྱག་ཆེན་གྱི་གཞུང་འགའ་ཞིག་ལས། ནམ་མཁའ་ལྟར་དཔངས་བསྟོད་ལ་བཞག །ས་གཞི་ལྟར་རྒྱ་བསྐྱེད་ལ་བཞག །གསུངས་པ་དང་། ཁྱུང་ཆེན་ནམ་མཁའ་ལ་ལྡིང་བ་བཞིན་དུ་མ་བཅོས་གཉུག་མའི་ངང་ལ་རྩོལ་སྒྲུབ་མེད་པར་བཞག །ཉི་མ་སྤྲིན་དང་བྲལ་བ་བཞིན་དུ་ཀུན་གསལ་མདངས་དང་ལྡན་པར་བཞག །གསུངས་པ་ལྟར། ནམ་མཁའ་ལྟར་རྒྱ་བསྐྱེད་དཔངས་བསྟོད་ཕྱལ་ཡས་སུ་བཏང་ནས། ཁྱབ་བརྡལ་ཀློང་ཡངས་སེམས་ཀྱི་ངོ་བོ་ཡིན་ལུགས་ཇི་བཞིན་པའི་ངང་ལ་འཇོག་དགོས་ཏེ། རྗེ་མི་ལས། ཉ་མ་དཔལ་དར་འབུམ་ལ། ཁྱོད་ནམ་མཁའ་འདི་ལ་དཔེ་ལོངས་ལ། །མཐའ་དབུས་མེད་པའི་བསྒོམ་ཞིག་གྱིས། །ཞེས་དང་། ཀུན་མཁྱེན་པདྨ་དཀར་པོས། དཔེ་ཁྱུང་ཆེན་མཁའ་ལ་ལྡིང་བ་བཞིན། །ཡིད་གཞུངས་ནས་སྒོམས་ཤིག་པདྨ་དཀར། །གསུངས། དེ་ལྟར་མཉམ་གཞག་ནམ་མཁའ་ལྟ་བུའི་ཏིང་ངེ་འཛིན་ཆེན་པོའི་ངང་ལ་གནས་པའི་ཚེ་ཡང་། སེམས་ཉིད་ཀྱི་ངོ་བོ་སྟོང་པ་ཉིད་ལས་མ་འདས་ཀྱང་། རྣམ་པ་ལ་ཁ་མཐོན་པོ་ནས་ནམ་མཁའ་ཡངས་པ་ལ་བལྟས་པ་ལྟར་གསལ་སིང་ངེ་། སྟོང་རྗེན་ནེ། ཟང་ཐལ་ལེར་གནས་པ་འབྱུང་། དེའི་ཚེ་ཡང་བློའི་ཟུར་གྱིས་གསལ་བ་དེ་ལ་ངོས་བཟུང་གཏད་སོ་ཨེ་འདུག་བལྟས་ན་ངོས་བཟུང་གཏད་སོ་གང་ཡང་མི་རྙེད་སྨྲ་བསམ་བརྗོད་པའི་ཡུལ་ལས་འདས་པ་འབྱུང་། ཡང་མ་དཔྱད་པར་དེ་ཀའི་ངང་ལ་བཞག་ན་འདི་ཡིན་མེད་པའི་གསལ་སྟོང་ཆེན་པོ་སྨྲ་རྒྱུ་མེད་པའི་ཉམས་སུ་མྱོང་རྒྱུ་ཡོད་ཡོད་ལྟ་བུ་དེ་ལ། སྨྲ་བསམ་བརྗོད་མེད་ཤེས་རབ་ཕ་རོལ་ཕྱིན། །མ་སྐྱེས་མི་འགག་ནམ་མཁའི་ངོ་བོ་ཉིད། ཅེས་པ་དང་། ཟབ་ཞི་སྤྲོས་བྲལ་འོད་གསལ་འདུས་མ་བྱས། །བདུད་རྩི་ལྟ་བུའི་ཆོས་ཤིག་ཁོ་བོས་རྙེད། །སུ་ལ་བསྟན་ཀྱང་གོ་བར་མི་ནུས་པས། །མི་སྨྲ་ནགས་ཀྱི་ཚལ་དུ་གནས་པར་བྱ། །ཞེས་གསུངས་པ་དེ་ཀ་ལགས་པས། དེ་ཉིད་ལ་ངོས་བཟུང་མེད་རུང་ངོས་བཟུང་གི་མཆོག །གཏད་སོ་མེད་རུང་གཏད་སོའི་མཆོག་ཏུ་བཟུང་ནས་རྟག་ཏུ་དེའི་ངང་ལ་འཇོག་པ་ནི་མན་ངག་གི་གནད་དམ་པའོ། །དེ་ལྟ་བུའི་སེམས་ཉིད་སྟོང་གསལ་རྗེན་པའི་ཡེ་ཤེས་ཆེན་པོ་དེ་ཉིད་ངོས་མ་ཟིན་པར་མི་རྟོག་པར་གནས་ཚད་ཐམས་ཅད་བསྒོམ་དུ་བཟུང་ན། སྐབས་རེ་ཚོགས་བསགས་སྒྲིབ་སྦྱོང་བླ་མའི་བྱིན་རླབས་སོགས་ལ་བརྟེན་ནས། སེམས་ཉིད་རང་བཞིན་གྱིས་འོད་གསལ་བ་བྱུང་ཚེ། ཡང་དེ་ཀ་ངོ་མི་ཤེས་པར་དོར་ནས་རང་ཀ་བློས་བཏང་བས་བཏང་སྙོམས་ཐ་མལ་དུ་སྡོད་པ་འམ། ཅི་ཡིན་འདི་ཡིན་མེད་པའི་ལུང་མ་བསྟན་དུ་ལུས་ན་ནོར་བ་ཆེན་པོ་ཡིན་པས། དེ་ལྟར་གྱུར་ན་བསྒོམ་གང་ཡིན་བྱིང་བ་གང་ཡིན་གྱི་དབྱེ་བ་ཡང་འབྱེད་དཀའ་ཞིང་། དེ་གཉིས་དབྱེ་བ་མ་བྱས་ན་ལུང་མ་བསྟན་གྱི་ངང་ལ་མི་ཚེ་སྡུག་ཟད་ལ་གཏོང་ཉེན་ཆེ་བས། དེས་ན་གནས་ལུགས་ཀྱི་ངོ་བོ་བླ་མས་ཀྱང་ཐབས་དུ་མ་ལ་བརྟེན་ནས། མངོན་སུམ་མཛུབ་ཚུགས་སུ་ངོ་སྤྲད། སློབ་མས་ཀྱང་ངོ་བོ་བཅར་ཕོག་ཏུ་ངོས་ཟིན་པ་དེའི་ངང་དུ་འཇོག་པ་གལ་ཆེ་ཞེས་སླར་ཡང་རང་གི་ཉམས་ལ་ཤར་བ་གླུ་དབྱངས་སུ་བླང་བ། དབུ་རྫོགས་ཕྱག་གསུམ་གདམས་པ་རྣམས་སྟོན་པའི། །དྲིན་ཅན་བླ་མ་སྙིང་དབུས་སུ་བཞུགས་ཤིག །ཞི་གནས་ངང་ནས་ལུང་རིགས་གིས་དཔྱད་ཚེ། །ཆོས་ཀུན་རང་བཞིན་མཁའ་ལྟར་དུ་རྟོགས་བྱུང་། །གང་ཤར་རྣམ་རྟོག་ངོ་བོ་ལ་བལྟས་པས། །འཛིན་མེད་ཀློང་དུ་འབད་མེད་དུ་གྲོལ་སོང་། །བལྟ་མཁན་རིག་པའི་རང་ངོ་ལ་བལྟས་པས། །སྟོང་ཉིད་མ་གཏོགས་རྙེད་རྒྱུ་ཞིག་མ་བྱུང་། །བལྟ་ཡུལ་བལྟ་མཁན་སྟོང་ཉིད་དུ་དག་ནས། །མཐོང་རྒྱུ་མེད་པའི་ལྟད་མོ་ཞིག་མཐོང་སོང་། །དེ་ཉིད་ངང་ལ་གློད་ནས་རང་བཞག་པས། །གུ་ཡངས་ཁྱབ་བརྡལ་ཆེན་པོ་ཞིག་བྱུང་སོང་། །མཉམ་གཞག་ནམ་མཁའ་ལྟ་བུ་ཡི་ངང་དུ། །སྣང་སེམས་ཐམས་ཅད་དབྱེར་མེད་དུ་འདྲེས་བྱུང་། །སྣང་སྟོང་སྒྱུ་མའི་གཟིགས་མོ་ལ་ལྟོས་དང་། །རྟག་ཆད་གཡང་ལ་ལྷུང་ས་ཞིག་མི་གདའ། །ཟུང་འཇུག་ཡངས་པའི་ལམ་ཆེན་ལ་ཞུགས་དང་། །ལམ་ལ་ནོར་གྱི་དོགས་པ་ཞིག་མ་མཆིས། །སྤྲོས་བྲལ་ཆོས་སྐུའི་ཕོ་བྲང་དུ་གཟིམས་དང་། །སྤྲོས་པ་མང་པོ་བྱེད་རྒྱུ་ཞིག་མི་གདའ། །སྨྲ་བ་མ་མང་དེ་ཙམ་ཞིག་གྱིས་ལ། །སྨྲ་བསམ་བརྗོད་མེད་ངང་ལ་རང་ཞོག་ཐོངས། །ཆོས་དབྱིངས་ཁྱབ་བརྡལ་མ་པང་ན་གནས་པའི། །རིག་པའི་ཁྱེ་འུས་གླུ་ཆུང་འདི་བླངས་སོ། །ཞེས་ཕུལ་བས། ཁོ་རང་གི་བསྒོམ་ལ་སྔར་འཕེལ་འགྲིབ་མང་ཞིང་ཡིན་ནམ་མིན་ནམ་སྙམ་པའི་ཐེ་ཚོམ་ཡོད་པ་ཐམས་ཅད་ཆོད་ནས། སྔར་མེད་པའི་ལྷག་མཐོང་གི་ཉམས་ཁྱད་པར་ཅན་སྐྱེས། གནས་ལུགས་ཀྱི་སྒྲོ་འདོགས་ཆོད་ནས་བོག་ཆེན་པོ་ཐོན་པ་བྱུང་ཟེར་རོ།།
༈ །།ཡང་སྐལ་ལྡན་གྱི་སློབ་བུ། རྟོགས་ལྡན་རྣལ་འབྱོར་པ་ཆེན་པོ། བོན་མོ་ཕུག་གི་བླ་མ་བསོད་ནམས་ཆོས་འཕེལ་དང་། བསྟན་འཛིན་རས་པ། བསྟན་འཛིན་འགྱུར་མེད། བཟོད་པ་ཆོས་འཕེལ་རྣམས་ཀྱིས། རྒྱལ་བའི་གསུང་རབ་ནི་རྒྱ་ཆེ། དེ་ཡི་དགོངས་འགྲེལ་ནི་གྲངས་མང་། སྙིགས་དུས་སེམས་ཅན་ནི་ཚེ་ཐུང་། རང་ཉིད་ནམ་འཆི་ལ་ཆ་མི་འདུག་པས། ཁོང་རྣམས་ལ་རྒན་པོ་འཆི་ཁ་མའི་ཆོས། འབད་རྩོལ་ཆེན་པོ་བྱས་ནས་བསྒོམ་མི་དགོས་པ། ཚེགས་ཆུང་ལ་དོན་ཆེ་བ་མ་བསྒོམ་པར་འཚང་རྒྱ་བའི་གདམས་པ་ཟབ་མོ་ཀུན་གྱི་མཆོག་གྱུར། ཐུགས་ལ་གབ་པ་མངོན་དུ་ཕྱུང་བ། ཐོས་པ་ཙམ་གྱིས་སྲིད་པ་ཧྲུལ་པོར་བྱེད་ནུས་པ་ཞིག་བསྟན་དུ་གསོལ། ཞེས་ཞུ་དོན་དབྱངས་སུ་ཕུལ་བ། ལུང་རྟོགས་ཡོན་ཏན་དཀྱིལ་འཁོར་རྒྱས། །ཐུགས་རྗེའི་འོད་ཟེར་ཕྱོགས་བཅུར་འཕྲོས། །གདུལ་བྱ་ཀུ་མུད་ཚལ་རྣམས་སྐྱོང་། །རྗེ་ཟླ་བ་ལྟ་བུའི་རྣལ་འབྱོར་པ། །འཇིག་རྟེན་མི་ཆོས་རྒྱ་མཚོ་བསྒྲལ། །དམ་པའི་ལྷ་ཆོས་ནོར་བུ་བླངས། །འགྲོ་ལ་ལེགས་བཤད་དགོས་འདོད་སྩོལ། །རྗེ་དེད་དཔོན་ལྟ་བུའི་རྣལ་འབྱོར་པ། །ལས་ཉོན་དགྲ་ཡི་ལག་ཏུ་ཤོར། །སྡུག་བསྔལ་ཆད་པས་མནར་བ་རྣམས། །ཞལ་མཐོང་གསུང་ཐོས་ཙམ་གྱིས་གྲོལ། །རྗེ་ཆོས་རྒྱལ་ལྟ་བུའི་རྣལ་འབྱོར་པ། །བདག་ཅག་འཁོར་བའི་བཙོན་རར་ཆུད། །བདག་འཛིན་ལྕགས་སྒྲོག་དམ་པོས་བཅིངས། །ལས་དང་ཉོན་མོངས་མཚོན་གྱིས་བསྣུན། །ན་རྒ་འབྱོར་རྒུད་ཆད་པས་བཅད། །ལོ་ཟླ་ཉིན་ཞག་ཕོ་ཉ་ཡིས། །འཆི་བདག་ཁྲིམས་ར་ཡ་ང་བར། །སང་འཁྲིད་གནང་འཁྲིད་ལྟ་བུའི་དུས། །རྗེ་བཙུན་ཆོས་ཀྱི་རྒྱལ་པོ་བྱོན། །ཐབས་མཁས་ཆོས་ཀྱི་ངོ་ཆེན་ཞུས། །འཁོར་བའི་བཙོན་ར་དམ་པོ་ལས། །ཅུང་ཟད་ཐར་པའི་སྐལ་པ་བྱུང་། །བཀའ་དྲིན་ཆེ་འོ་ཆོས་ཀྱི་རྒྱལ། །དྲིན་ལན་བསྒྲུབ་པའི་མཆོད་པ་འབུལ། །ད་དུང་འཁོར་བའི་བཙོན་ར་རུ། །ཆུད་ཀྱང་ཁྱེད་ཀྱིས་ཡང་ཡང་སྐྱོབས། །ད་ནི་བདག་ཅག་བུ་སློབ་ཀྱིས། །ཞུ་བ་དོན་གཞན་མ་མཆིས་ཏེ། །རྒྱལ་བའི་གསུང་རབ་རྒྱ་ཆེ་ཞིང་། །དེ་ཡི་དགོངས་འགྲེལ་གྲངས་ཡང་མང་། །སྙིགས་དུས་སེམས་ཅན་ཚེ་ཐུང་ཞིང་། །ནམ་འཆི་ངེས་པ་མི་འདུག་པས། །མྱང་བས་ཉོན་མོངས་ནད་འཇོམས་པའི། །གདམས་ངག་བདུད་རྩིའི་ཐིག་པ་ཞིག །བདག་ཅག་དད་པའི་གསེར་སྣོད་དུ། །བརྩེ་བ་ཆེན་པོས་བླུག་ཏུ་གསོལ། །ཞེས་ཕུལ་བའི་ལན་དུ། བསླུ་མེད་གཏན་གྱི་སྐྱབས་གནས་དཀོན་མཆོག་གསུམ། །འཛད་མེད་དངོས་གྲུབ་སྩོལ་བའི་རྩ་གསུམ་ལྷ། །ཐོགས་མེད་འཕྲིན་ལས་སྒྲུབ་པའི་ཆོས་སྐྱོང་ཀུན། །སྐྱེ་མེད་སེམས་ཉིད་གཅིག་པུའི་རྣམ་འཕྲུལ་དུ། །རྟོགས་ནས་སྐྱབས་གཅིག་སེམས་ཉིད་རིན་པོ་ཆེ། །སྙིང་ནས་རྩེ་གཅིག་གུས་པས་ཕྱག་འཚལ་ནས། །སྐལ་ལྡན་ཚེ་གཅིག་སངས་རྒྱས་འདོད་རྣམས་ལ། །གདམས་ངག་མཆོག་གཅིག་བཤད་ཀྱིས་གུས་པས་ཉོན། །དེ་ཡང་། མཐའ་དབུས་མེད་པའི་ནམ་མཁའ་ཡངས་པའི་ཀློང་ན། གླིང་བཞི་ཡོངས་ལ་ཐོགས་མེད་བསྒྲོད་པའི་འོད་གསལ་ཉི་མ་བཞིན་དུ། འདྲ་འདྲ་འདྲ་ལ་འགྲན་ཟླ་མེད་པའི་རྒྱ་གར་གྲུབ་ཐོབ་བརྒྱད་ཅུའི་ཁྱུ་མཆོག་དཔལ་ལྡན་ས་ར་ཧ་ཆེན་པོ་ཞེས། སྙན་གྲགས་སྲིད་པའི་རྭ་བ་ལས་བརྒལ་ཏེ་ནམ་མཁའི་ཕ་མཐར་འུར་ཞིང་སོང་བ་གང་དེའི་ཞལ་གྱི་བུམ་བཟང་ལས་ཐོན་པའི་དོ་ཧ་རྡོ་རྗེའི་གླུ་ལས། སེམས་ཉིད་གཅིག་པུ་ཀུན་གྱི་ས་བོན་ཏེ། །གང་ལ་སྲིད་དང་མྱ་ངན་འདས་འཕྲོ་བ། །འདོད་པའི་འབྲས་བུ་ཐམས་ཅད་སྟེར་བྱེད་པས། །ཡིད་བཞིན་ནོར་འདྲའི་སེམས་ལ་ཕྱག་འཚལ་ལོ། །ཞེས་གསུངས་པས། སེངྒེའི་སྒྲ་ལྟ་བུའི་རྡོ་རྗེའི་གླུ་འདིའི་དོན། གཞི་ལམ་འབྲས་གསུམ་དང་སྦྱར་ནས་ཅུང་ཟད་བཤད་ན། དང་པོ་གཞི་ནི། སེམས་ཉིད་གཅིག་པུ་ཀུན་གྱི་ས་བོན་ཏེ། །ཞེས་གསུངས་པ་ལྟར། ནམ་མཁའ་ལྟར་སྟོང་ལ་མཐའ་དབུས་མེད་པ། སྣང་སྲིད་ཀུན་ལ་ཁྱབ་པ། ཕྱོགས་དང་རིས་སུ་མ་ཆད་པ། འདི་ཞེས་མཚོན་དུ་མེད་པ་སྟོང་གསལ་འཛིན་མེད་ཟང་ཐལ་ཁྱབ་བརྡལ་ཀློང་ཡངས་ཆེན་པོ་སྤྲོས་པ་ཐམས་ཅད་དང་བྲལ་བའི་སེམས་ཉིད་གཅིག་པུ་འདི་ནི། རང་ལུས་སྣང་སྲིད་སྣོད་བཅུད་འཁོར་འདས་ཀྱིས་བསྡུས་པའི་ཆོས་རྣམས་ཀུན་གྱི་འབྱུང་གནས་ས་བོན་ལྟ་བུ་ཡིན་ཏེ། དེས་ན་ཆོས་ཐམས་ཅད་ཀྱི་རྩ་བ་སེམས་ཀྱི་གནས་ལུགས་སྟོང་གསལ་འཛིན་མེད་ཁྱབ་བརྡལ་ཀློང་ཡངས་ཆེན་པོ་འདི་ཉིད་སྔར་མ་རྟོགས་པ་ལ་མ་རིག་པ་ཞེས་ཟེར། མ་རིག་པའི་དབང་གིས་ངར་འཛིན་གྱི་བློ་འབྱུང་། དེའི་དབང་གིས་བདག་གཞན་རིས་སུ་བཅད་ནས་ཆགས་སྡང་གཉིས་འབྱུང་། དེ་ལ་བརྟེན་ནས་ཉོན་མོངས་པ་བརྒྱད་ཁྲི་བཞི་སྟོང་རིམ་གྱིས་རྒྱས་ནས་ལས་བཟང་ངན་ཐ་དད་པ་བསགས། ལས་ཀྱི་དབང་གིས་འཁྲུལ་སྣང་བཟང་ངན་སྣ་ཚོགས་བྱུང་བ་མི་བདེན་པ་ལ་བདེན་པར་བཟུང་ནས། ཚེ་འཁོར་བ་ཐོག་མེད་ནས་བཟུང་ད་བར་འཁོར་བ་འདིར་སྒྱུ་མ་རྨི་ལམ་ལྟར་འཁོར་ནས་བདེ་སྡུག་སྣ་ཚོགས་མྱོང་བ་ཡིན་པས། འཁོར་བར་སྐྱེ་བའི་རྩ་བ་ཕར་དེད་ན་སེམས་ཀྱི་གནས་ལུགས་མ་རྟོགས་པའི་མ་རིག་པ་འདི་ཡིན་པའི་ཚུལ་རྣམས་ལེགས་པར་ཤེས་ནས་ལམ་བསྒོམས་ན། མ་རིག་པ་དག་ནས་སངས་རྒྱ་བའི་ཚུལ་ཡང་ཤེས་པར་འགྱུར་རོ། །གཉིས་པ་ལམ་ནི། གང་ལ་སྲིད་དང་མྱ་ངན་འདས་འཕྲོ་བ། །ཞེས་གསུངས་པ་ལྟར། དང་པོ་ལམ་སྟོན་པའི་མཚན་ལྡན་གྱི་བླ་མ་དམ་པའི་ཞབས་རྡུལ་སྤྱི་བོར་བསྟེན་ཏེ། དེའི་ཞལ་ནས་ཐོབ་པའི་གདམས་ངག་གི་གནད་ལ་བརྟེན་ནས། འཁོར་འདས་ཀུན་གྱི་གཞི་མ་སེམས་ཀྱི་གནས་ལུགས་མ་རྟོགས་པས། གནས་སྐབས་གང་ལ་ཡང་མ་རིག་ཉོན་མོངས་ལས་སྒྲིབ་སོགས་གློ་བུར་གྱི་དྲི་མས་བསྒྲིབས། དེའི་དབང་གིས་སྣང་ཞིང་སྲིད་པའི་འཁོར་བའི་ཆོས་ཀུན་འཕྲོ་བ་ཡིན་པས། དེའི་རྒྱུ་མཚན་མ་རིག་པར་འཁྲུལ་པའི་སྣང་བ་མི་བདེན་པ་ལ་བདེན་པར་བཟུང་ནས་ཞེན་ཅིང་ཆགས་ན་སླར་སྔར་བཞིན་འཁོར་བ་མཐའ་མེད་དུ་འཁྱམས་པས་ན། དེ་ལམ་ལོག་པ་ཡིན་པར་ངོ་ཤེས་ནས་དེའི་དབང་དུ་མ་སོང་བར་བྱ་བ་དང་། དེ་ནས་སྣང་སྟོང་སྒྱུ་མ་རྨི་ལམ་ལྟ་བུའི་སྣང་སྲིད་འཁོར་འདས་ཀྱིས་བསྡུས་པའི་ཆོས་ཐམས་ཅད་སེམས་ཀྱི་ཆོ་འཕྲུལ་འབའ་ཞིག་ཏུ་ལུང་རིགས་དུ་མའི་ལམ་ནས་ཐག་བཅད་ཅིང་། ཀུན་གཞི་སེམས་ཀྱི་གནས་ལུགས་ལ་བརྟགས་ཤིང་དཔྱད་ནས། ངོ་བོ་གདོད་ནས་སྟོང་གསལ་འཛིན་མེད་ཟང་ཐལ་ཁྱབ་བརྡལ་ཀློང་ཡངས་ནམ་མཁའ་ལྟར་རྟོགས་པས། མཉམ་གཞག་ནམ་མཁའ་ལྟ་བུའི་ངང་ལ་ཉིན་མཚན་ཁོར་ཡུག་ཏུ་ལོ་ཟླ་བ་བྱས་བཞག་པའི་ཚེ། བཟང་ངན་གྱི་རྣམ་རྟོག་གང་འཕྲོ་ཡང་སྔོན་བསུ་རྗེས་གཅོད་བླང་དོར་སོགས་བློས་བྱ་རྩོལ་གང་ཡང་མི་བྱེད་པར། སྔར་གྱི་གནས་ལུགས་མ་བཅོས་གཉུག་མ་ཁྱབ་བརྡལ་བློ་བྲལ་ཆེན་པོའི་རྒྱུན་སྐྱོང་བ་ལ་འབད་པས། རྣམ་རྟོག་ཕྲ་རགས་ཐམས་ཅད་འབད་རྩོལ་གྱི་གཉེན་པོ་སྤུ་རྩེ་ཙམ་ཡང་མ་བརྟེན་བཞིན་དུ་རང་ཤར་རང་གྲོལ་དུ་སོང་ནས་གློ་བུར་ལས་ཉོན་གྱི་དྲི་མ་མཐའ་དག་རང་སར་དག་ནས། རིག་སྟོང་རྗེན་པ་བློ་འདས་རྒྱ་ཡན་ཆོས་སྐུ་ཆེན་པོའི་ཀློང་དུ་བཙན་ས་ཟིན་ནས་རྟོགས་པ་ནམ་མཁའ་བཞིན་དུ་འགྱུར་བ་མེད་པའི་དུས། མྱ་ངན་ལས་འདས་པའི་ཡོན་ཏན་ཐམས་ཅད་འཕྲོ་བ་ཡིན་ཚུལ་ཁོང་དུ་ཆུད་ནས། གནས་ལུགས་དེ་ཉིད་ཀྱི་རྒྱུན་སྐྱོང་བ་དེ་ལམ་མ་ནོར་བ་ཡིན་པས། ཐུགས་དམ་གྱི་མཐིལ་དུ་བཟུང་ནས་ཉམས་སུ་ལེན་པ་གཅེས་སོ། །གསུམ་པ་འབྲས་བུ་ནི། འདོད་པའི་འབྲས་བུ་ཐམས་ཅད་སྟེར་བྱེད་པས། །ཞེས་གསུངས་པ་ལྟར། དེ་ལྟར་ལམ་ཉམས་སུ་བླངས་པའི་མཐུས་གནས་སྐབས་སུ་ཡང་རང་གཞན་གྱི་འདོད་པའི་འབྲས་བུ་ཐམས་ཅད་སྟེར་ཞིང་། ཁྱད་པར་མཐར་ཐུག་རང་སེམས་སྐྱེ་མེད་སྤྲོས་བྲལ་ཆོས་ཀྱི་སྐུ་ནམ་མཁའ་ལྟ་བུའི་དགོངས་པ་མངོན་དུ་བྱས་ནས། དེའི་ངང་ལ་མ་གཡོས་བཞིན་དུ། གཟུགས་སྐུ་རྣམ་པ་གཉིས་འཇའ་ཚོན་བཞིན་དུ་མ་འདྲེས་པར་སོ་སོར་བྱུང་ནས། རང་གཞན་ཀུན་གྱི་འདོད་པའི་འབྲས་བུ་ཐམས་ཅད་སྟེར་བས་སོ། །དེ་ལྟར་འདོད་པའི་འབྲས་བུ་ཐམས་ཅད་སྟེར་བར་བྱེད་པའི་ཡིད་བཞིན་གྱི་ནོར་བུ་འདྲ་བའི་དོན་དམ་བྱང་ཆུབ་ཀྱི་སེམས་རིན་པོ་ཆེ་དེ་ལ། ཀུན་གྱིས་ཐོག་མར་ཕྱག་བྱར་འོས་པས་ན། ཡིད་བཞིན་ནོར་འདྲའི་སེམས་ལ་ཕྱག་འཚལ་ལོ། །ཞེས་དཔལ་ལྡན་ས་ར་ཧ་ཆེན་པོས་ཀྱང་ཕྱག་འཚལ་བའོ། །དེ་འདྲའི་སྐྱེས་བུ་མཆོག་གི་ཆོས་ལུགས་གདམས་པ་ཀུན་གྱི་མཆོག་ཏུ་གྱུར་པའི་ལམ་ཆེན་པོ་འདི་ལ། སྣང་སེམས་གཉིས་དང་མ་བྲལ་ན་ཐབས་ཤེས་གཉིས་དང་མ་བྲལ་བ་ཡིན་པས་ཐབས་ཤེས་ཞེས་ལོགས་སུ་འཚོལ་མི་དགོས་པས། དེས་ན་སྣང་སྟོང་ཟུང་འཇུག་ཡངས་པའི་ལམ་ཆེན་པོ་འདིའི་ཁོངས་སུ་བསྐྱེད་རྫོགས་མན་ཆད་ཀྱི་འབད་རྩོལ་ལ་བརྟེན་པའི་ལམ་འོག་མ་ཐམས་ཅད་ཀྱི་ཐབས་ཤེས་ཀྱི་ཆ་ཀུན་ཀྱང་དོན་གྱིས་འདིར་མ་འདུས་པ་མེད་པའི་ལམ་བཟང་ཆེན་པོ་འདི་ལ། ཁ་ཅིག་གིས་ཐབས་ཤེས་ཕྱོགས་རེ་བར་སོང་ནས་ལམ་ནོར་འདུག་སྙམ་པའི་ཐེ་ཚོམ་གྱིས་དོགས་པ་སྐྱེས་པ་ལོས་བདེན་ཏེ། ཐབས་ཤེས་དེ་འདྲ་དགོས་ན་འདིར་སེམས་དང་འཁོར་འདས་ཀྱི་ཆོས་ཐམས་ཅད་ཐབས་ཤེས་ཟུང་འབྲེལ་དུ་ཁྱེར་ཆོག་པ་ཡོད་པས། དེ་འདྲའི་དགོས་མེད་ཀྱི་དོགས་པ་སྐྱེ་མི་དགོས་ཏེ། གངས་རིའི་ཁྲོད་ན་སེངྒེ་དཀར་མོ་སྲབ་མེད་དུ་འཕྱོ་འདྲའི་འགྲན་གྱི་དོ་མེད་ཚེ་གཅིག་ལ་སངས་རྒྱས་པའི་རྣལ་འབྱོར་གྱི་དབང་ཕྱུག་ཆེན་པོ། དཔལ་མི་ལ་བཞད་པ་རྡོ་རྗེ་ཞེས་མཚན་སྙན་ལྷ་མི་ཡོངས་ཀྱིས་ཉིན་རེར་ལན་བརྒྱར་གླེང་བ་གང་དེའི་ཞལ་གྱི་བུམ་བཟང་ལས།
ངས་ནོར་གྱིས་དོགས་ནས་ལམ་གཅིག་བཙལ། །
ལམ་ནི་ཟུང་འཇུག་ཡངས་པའི་ལམ། །
ད་ནོར་གྱིས་དོགས་པ་ང་ལ་མེད། །
ཅེས་གསུངས་པ་ལྟར། བླ་མ་དམ་པའི་མན་ངག་ཟབ་མོ་ལ་བརྟེན་ནས་སྣང་སྲིད་འཁོར་འདས་ཀྱི་ཆོས་ཐམས་ཅད་ཀྱི་ངོ་བོ་གདོད་ནས་སྟོང་པ་མཁའ་ལྟར་རྟོགས་ཤིང་རྣམ་པ་འགག་པ་མེད་པར་རྨི་ལམ་བཞིན་སྣང་བར་ཤེས། རྨི་ལམ་གྱི་སྣང་བ་ཐམས་ཅད་རང་གི་སེམས་ལས་བྱུང་། སེམས་སུ་སྣང་བ་ལྟར་སྟོང་བཞིན་དུ་སྣང་བའི་སྣང་གྲགས་ཀྱི་ཆོས་ཐམས་ཅད་ཀྱང་། རང་གི་སེམས་ལས་བྱུང་། སེམས་སུ་སྣང་བའི་ཕ་དེ་ཡང་གོ །དེ་ལྟ་བུའི་ཆོས་ཀུན་གྱི་རྩ་བ་འམ། གཞི་མ་འམ། འབྱུང་གནས་ཆེན་པོ་སེམས་ཀྱི་གནས་ལུགས་ནི་སུས་ཀྱང་མ་བྱས་པ། རྒྱུ་མེད་པ་རྐྱེན་མེད་པར་ཡེ་གདོད་མ་ནས་སྟོང་ཞིང་ནམ་མཁའ་ལྟར་ཕྱོགས་དང་རིས་སུ་མ་ཆད་པར་སྟོང་ཉིད་ཀུན་ལ་ཁྱབ་པ་འདི་ཞེས་མཚོན་དུ་མེད་པ། ཟང་ཐལ་ཁྱབ་བརྡལ་ཀློང་ཡངས་མཐའ་བྲལ་ཆོས་དབྱིངས་ཆེན་པོར་གཏན་ལ་ཕབས་ནས། མེ་ལོང་ནང་གི་གཟུགས་བརྙན་ལྟར་རང་སེམས་སྟོང་པ་ཉིད་ཆོས་དབྱིངས་མཐའ་དབུས་བྲལ་བའི་ཀློང་དུ་སྣང་གྲགས་ཀྱི་ཆོས་ཐམས་ཅད་མ་འགག་པར་ཤར་བ་རྣམས་མི་དགག །དེ་ལྟར་དུ་བློས་འཛིན་པའི་ཤེས་པ་ཐམས་ཅད་དང་བྲལ་བར་སེམས་ཉིད་སྟོང་གསལ་འཛིན་མེད་ཟང་ཐལ་སྒོ་ལྔ་ཧར་སངས་རྒྱ་ཡན་མཐའ་བྲལ་ནམ་མཁའ་ལྟ་བུའི་སྟོང་པ་ཉིད་ཆེན་པོའི་ཀློང་དུ་གཉིས་སུ་མེད་པར་ཞུགས་ནས་རྩེ་གཅིག་ཏུ་མཉམ་པར་གཞག་དུས། སྣང་སེམས་ཐམས་ཅད་མཉམ་གཞག་ཆེན་པོའི་ཀློང་དུ་རོ་གཅིག་ཏུ་འདྲེས་ནས། སྣང་བ་ཕྱི་རུ་མ་ཆད། སེམས་ཉིད་ནང་དུ་མ་ལུས། མཉམ་གཞག་ཕྱོགས་གཅིག་ཏུ་གོ་ལེར་མ་ཆད། སྣང་བས་གར་ཁྱབ་ཐམས་ཅད་ལ་མཉམ་གཞག་ནམ་མཁའ་ལྟ་བུའི་སྟོང་པ་ཉིད་ཀྱིས་ཁྱབ། སྟོང་པ་ཉིད་ཀྱིས་གར་ཁྱབ་ལ་སྣང་བས་ཁྱབ་ཅིང་བརྡལ། སྣང་བཞིན་དུ་ངོ་བོ་སྟོང་། སྟོང་བཞིན་དུ་རྣམ་པ་མ་འགག་པར་སྣང་། སྣང་སྟོང་དབྱེར་མེད་ཟུང་འཇུག་ནམ་མཁའ་ལས་ཡངས་པ་འདི་ཉིད་དུས་གསུམ་སངས་རྒྱས་ཐམས་ཅད་ཀྱི་གཤེགས་ཤུལ་མ་ནོར་བའི་གཞུང་ལམ་ཆེན་མོ་ཡིན་ཏེ། རིམ་ལྔ་ལས།
འཁོར་བ་དང་ནི་མྱ་ངན་འདས། །
རྟོག་པ་གཉིས་པོ་སྤངས་ནས་ནི། །
གང་དུ་དངོས་པོ་གཅིག་གྱུར་པ། །
ཟུང་དུ་འཇུག་ཅེས་དེ་ལ་བཤད། །
ཅེས་དང་།
ཀུན་རྫོབ་དང་ནི་དོན་དམ་དག །
སོ་སོའི་ཆ་ནི་ཤེས་གྱུར་ནས། །
གང་དུ་ཡང་དག་འདྲེས་གྱུར་པ། །
ཟུང་དུ་འཇུག་ཅེས་དེ་ལ་བཤད། །
ཅེས་གསུངས་སོ། །དེ་ལྟ་བུའི་སྣང་སྟོང་ཐབས་ཤེས་ཟུང་འཇུག་གི་ལམ་ཡངས་པ་དེ་ཉམས་སུ་བླང་ན། དཔེར་ན་ནོར་བུ་ལས་དགོས་འདོད་ཀུན་འབྱུང་བ་ལྟར། འབད་རྩོལ་མེད་པར་སངས་རྒྱས་ཀྱི་ཡོན་ཏན་ཀུན་འབྱུང་སྟེ། རྗེ་བཙུན་ཆེན་པོའི་ཞལ་ནས།
ཡོད་པ་དངོས་པོར་སྣང་བ་དང་། །
མེད་པར་སྟོང་པའི་ཆོས་ཉིད་གཉིས། །
ངོ་བོ་དབྱེར་མེད་རོ་གཅིག་པས། །
རང་རིག་གཞན་རིག་ཡོད་མིན་ཏེ། །
ཐམས་ཅད་ཟུང་འཇུག་ཡངས་པ་ཡིན། །
དེ་ལྟར་རྟོགས་པའི་མཁས་པ་ཡིས། །
རྣམ་ཤེས་མ་མཐོང་ཡེ་ཤེས་མཐོང་། །
སེམས་ཅན་མ་མཐོང་སངས་རྒྱས་མཐོང་། །
ཆོས་ཅན་མ་མཐོང་ཆོས་ཉིད་མཐོང་། །
དེ་ལས་སྙིང་རྗེ་ཤུགས་འབྱུང་སྟེ། །
སྟོབས་དང་མི་བརྗེད་གཟུངས་ལ་སོགས། །
སངས་རྒྱས་ཡོན་ཏན་གང་ཡིན་པ། །
ནོར་བུ་རིན་ཆེན་ཚུལ་དུ་འབྱུང་། །
དེ་རྣལ་འབྱོར་ང་ཡི་རྟོགས་ཚད་ཡིན། །
ཁྱེད་འདིར་འཚོགས་ལྷ་འདྲེའི་རྣ་ལམ་དུ། །
ཆོས་ཟབ་མོ་བས་ཀྱང་བོན་སྒྲ་སྙན། །
ཨ་བྷི་ར་ཡི་རྒྱལ་ཁམས་སུ། །
མཁས་པ་བས་ཀྱང་སྨྱོན་པ་བྲིན། །
དུར་ཁྲོད་ཉུལ་བའི་ཝ་སྤྱང་རྣམས། །
སེངྒེའི་ང་རོས་འཇིགས་ཤིང་སྐྲག །
འགའ་ཞིག་སྐལ་ལྡན་ཡོད་སྲིད་ན། །
འདི་དོན་ཐོས་པས་གྲོལ་བར་འགྱུར། །
ཞེས་གསུངས། ཡང་རས་ཆུང་པ་ལ། གཅིག་ཤེས་ཀུན་གྲོལ་རེ་བ་ལ། །གསུངས་པ་དང་། རས་པ་ཞི་བ་འོད་ཀྱིས། གདམས་ངག་ཚིག་གཅིག་སངས་རྒྱས་ཀྱི་ངང་། །ཞེས་གསུངས་པ་རྣམས་གདམས་ངག་འདི་ལ་ཟེར། མདོ་རྒྱུད་མན་ངག་ཐམས་ཅད་ཀྱི་ཉམས་ལེན་ཀུན་འུབ་ཀྱིས་དྲིལ་ན་འདི་ལ་འདུ་སྟེ། རྗེ་བཙུན་གྱིས། སྣང་བ་རང་གི་སེམས་ཉིད་ལགས། །སེམས་ཉིད་སྟོང་པར་ཤེས་པར་གྱིས། །རྟོགས་པ་ཉམས་དང་མ་བྲལ་ན། །ཚུལ་ཁྲིམས་མཆོད་སོགས་དགེ་བའི་ཆོས། །ཐམས་ཅད་མ་ལུས་དེ་ལ་ཚང་། །ཞེས་དང་། བདེ་མཆོག་མཁའ་འགྲོའི་རྒྱུད་ལས།
མན་ངག་གཅིག་ནི་བསྒོམ་པ་ཡིས། །
མན་ངག་ཐམས་ཅད་མཚོན་པར་བྱ། །
ཇི་ལྟར་ས་གཅིག་ཐོབ་པ་ཡིས། །
ས་ནི་ཐམས་ཅད་ཐོབ་པར་འགྱུར། །
དེ་བཞིན་མན་ངག་ཐམས་ཅད་ཀྱང་། །
མན་ངག་གཅིག་གིས་ཐོབ་པར་འགྱུར། །
ཞེས་དང་། བཏགས་གྲོལ་གྱི་རྒྱུད་ལས།
རང་རིག་རྣམ་དག་ས་གཅིག་ལ། །
ཐེག་པ་ཀུན་འདུས་ས་ལམ་རྫོགས། །
ཞེས་དང་། མདོ་ལས།
ངས་ནི་འཇིག་རྟེན་ཁམས་རྣམས་སུ། །
མདོ་སྡེ་སྣ་ཚོགས་གང་གསུངས་པ། །
ཚིག་འབྲུ་ཐ་དད་དོན་གཅིག་སྟེ། །
ཚིག་གཅིག་རྣམ་པར་བསྒོམས་པས་ནི། །
དེ་དག་ཐམས་ཅད་བསྒོམས་དང་མཚུངས། །
ཞེས་དང་། ཤེར་ཕྱིན་ལས། ཆོས་གཅིག་གི་མདོ་དང་རྒྱས་པ་ཤེས་ན། ཆོས་ཐམས་ཅད་ཀྱི་མདོ་དང་རྒྱས་པ་ཤེས་པར་འགྱུར་རོ། །ཞེས་དང་། དབུ་མ་པས་ཀྱང་།
གཅིག་གི་ལྟ་བོ་གང་ཡིན་པ། །
དེ་ནི་ཀུན་གྱི་ལྟ་བོ་ཡིན། །
གཅིག་གི་སྟོང་ཉིད་གང་ཡིན་པ། །
དེ་ནི་ཀུན་གྱི་སྟོང་ཉིད་ཡིན། །
ཞེས་གསུངས་པ་རྣམས་འདི་ལ་དགོངས་ནས་གསུངས་པ་ཡིན་པས་གུང་གཅིག་ཏུ་འགྲིགས་པར་འགྱུར་རོ། །དེས་ན་ཆོས་ཕུང་བརྒྱད་ཁྲི་བཞི་སྟོང་གི་འབབ་ས་གནད་འགག་མཐར་ཐུག་ཀྱང་། རང་སེམས་སྐྱེ་མེད་ཆོས་དབྱིངས་མཐའ་བྲལ་ཆེན་པོ་འདི་ཀའི་ཐོག་ཏུ་འབབ་པ་ཡིན་ཏེ། རྗེ་རྡོ་རྗེ་རྒྱལ་པོའི་ཞལ་ནས།
འགག་དང་ཉག་ག་གཟིགས་ཙ་ན། །
ཚིག་ཚོགས་སྤྲིན་ཕུང་འཁྲིགས་གྱུར་ཀྱང་། །
སྐྱེ་མེད་ཐང་དུ་ཁ་བ་བབས། །
ཞེས་དང་། མཉམ་མེད་ཇོ་བོ་ཆེན་པོའི་ཞལ་ནས།
ཆོས་ཀྱི་ཕུང་པོ་བརྒྱད་ཁྲི་དང་། །
བཞི་སྟོང་གསུངས་པ་ཐམས་ཅད་ཀྱང་། །
ཆོས་ཉིད་འདི་ལ་གཞོལ་ཞིང་འབབས། །
གསུངས། དེས་ན་ཚེ་གཅིག་ལ་སངས་རྒྱ་བར་འདོད་པས། ཐུགས་དམ་གྱི་མཐིལ་འདི་ལ་མཛད་ན་ལེགས་ཏེ། ལྷོ་བྲག་མར་པས་རྗེ་བཙུན་ལ། ཚེ་གཅིག་སངས་རྒྱས་ཐོབ་འདོད་ན། ཡེངས་མེད་སེམས་ལ་ལྟོས་ཤིག་གསུང་། དེ་དག་ལ་དགོངས་ནས། མཉམ་མེད་ཇོ་བོ་ཆེན་པོའི་ཞལ་ནས། འབྲོམ་འཚང་རྒྱ་བ་ལ་ཐག་ཉེ་བ་ཞིག་དགོས་ན། གསང་སྔགས་ཟབ་མོ་འདི་རྣམས་འདོམས། ཁྱད་པར་དོ་ཧ་སེམས་ལ་ཚུད། འཚང་རྒྱ་བ་ལ་དེ་ལས་ཐག་ཉེ་བ་མེད། སྟོན་དུས་ཀྱི་ལོ་ཏོག་ཁམ་རུམ་མེད་པ་དང་འདྲ། གྲུབ་ཐོབ་ཆེན་པོ་རྣམས་ཀྱི་ཉམས་ལེན་ཡིན། ཁྱད་པར་དུ་དོ་ཧ་འདི་ཀུན་བྱས་ན། ལུང་སྟོང་ན་ཕར་ལ་རྣལ་འབྱོར་པ་བཟང་པོ་ཉམས་གར་རྩེ་ཞིང་། ཌ་མ་རུ་ཁྲོལ་ལེ་འོང་སྲིད། བློ་རབ་ལ་ཆོས་རབ་མཆིས། ཁྱོད་ཀྱི་ཆ་ལུགས་འདི་ཀུན་ལ་ལྷག་པར་འདི་མཐུན་གསུངས་པའི་གླུ་ནི། གསོན་གསང་སྔགས་ཐེག་པའི་ཡང་རྩེ་ཡིན། །སྒོས་དམ་ཆོས་ཟབ་མོ་དོ་ཧ་དེ། །རྗེ་ས་ར་ཧ་ཡིས་ང་ལ་བྱིན། །བུ་ཐུགས་ཀྱི་དཀྱིལ་དུ་འདི་ཆོངས་གསུངས། །ཞེས་གསུངས་སོ། །དེས་ན་སོ་ནམ་ཟིན་པའི་སྐྱེ་བོ་ཉལ་ནས་སྡོད་པ་ལྟར། ཆོས་ཀུན་སེམས་སུ་ཤེས། སེམས་ཉིད་སྟོང་གསལ་འཛིན་མེད་ཆོས་དབྱིངས་སྤྲོས་བྲལ་ཆེན་པོར་ཐག་ཆོད་པའི་རྣལ་འབྱོར་པས། གཞན་ལྷ་སྒོམ་སྔགས་བཟླ་སོགས་སྤྲོས་བཅས་ཀྱི་བྱ་བ་ཐམས་ཅད་བློས་བཏང་སྟེ། མཉམ་གཞག་ནམ་མཁའ་ལྟ་བུའི་ཏིང་ངེ་འཛིན་འབའ་ཞིག་ལ་གནས་པར་བྱའོ། །གཞན་བྱེད་སྙིང་འདོད་པ་དང་། གྱིས་ཞེས་བསྐུལ་བ་རྣམས་བར་ཆད་ཡིན་ཏེ། གསང་བ་གྲུབ་ལས།
ཕྱག་རྒྱ་དཀྱིལ་འཁོར་སྔགས་སོགས་ཀྱིས། །
སངས་རྒྱས་རྡོ་རྗེ་སེམས་སོགས་ནི། །
བསྒྲུབ་པར་འདོད་པ་མ་འོངས་པའི། །
སློབ་དཔོན་དེ་ནི་བདུད་ཀྱི་རིགས། །
ཞེས་དང་། རྗེ་མི་ལས་ཀྱང་།
བུ་ཕྱག་རྒྱ་ཆེན་པོ་བསྒོམ་པའི་དུས། །
ལུས་ངག་གི་དགེ་སྦྱོར་མ་བརྩོན་ཞིག །
མི་རྟོག་ཡེ་ཤེས་ཡལ་ཉེན་ཡོད། །
བུ་མ་བཅོས་ལྷུག་པའི་ངང་ལ་ཞོག །
གསུངས། འདི་ཉིད་དོར་ནས་གཞན་དམན་པའི་དགེ་སྦྱོར་སོགས་ལ་བརྩོན་པ་ནི། རྒྱལ་པོ་ཁྲི་ལས་བབས་ནས་ཕྱག་བདར་བྱས་པ་དང་འདྲ་སྟེ། དཔལ་ས་ར་ཧའི་དོ་ཧ་ལས།
གནས་ལུགས་རྟོགས་ནས་དམན་པ་ཉིད་བྱེད་ན། །
རྒྱལ་པོ་ཁྲི་ལས་བབས་ནས་ཕྱག་བདར་བྱེད་པ་བཞིན། །
ཟད་མི་ཤེས་པའི་བདེ་བ་ཆེན་པོ་ཉིད་སྤངས་ནས། །
གང་ཞིག་འཁོར་བའི་བདེ་ལ་རེག་པ་ཉིད་ཀྱིས་འཆིངས། །
གསུངས། དཔེར་ན་ལྟོ་བ་འགྲངས་ནས་ཟས་གཞན་གྱི་རྩོལ་བ་མི་བྱེད་པ་ལྟར། འདི་ལྟར་སེམས་ཀྱི་ཕུ་ཐག་ཆོད་ནས། སླར་གཞན་རིགས་གནས་སོགས་མི་སློབ་པར། འདི་ཁོ་ནས་ཆོག་ཤེས་པར་བྱས་སྐྱོང་དགོས་ཏེ། རྗེས་ན་རཏྣས། གང་དུ་མཆོག་གི་གོ་འཕང་ལ། །ཡིད་གཅིག་པ་ཡིས་བསམ་བྱས་ན། །དེ་ལས་དངོས་གྲུབ་རྙེད་འགྱུར་ཏེ། །བྱ་མང་རྩོམ་ལ་འབྲས་བུ་ཅི། །གསུངས། སྤྲོས་པ་ཐམས་ཅད་དང་བྲལ་བའི་སེམས་ཀྱི་གནས་ལུགས་རྟོགས་ནས་སྤྲོས་པ་རྣམས་ལ་ཆེད་དུ་འབད་པ་དེ་ཡང་། ལུང་གཞན་ལས།
ནོར་བུ་རྙེད་ནས་འཆིང་བུ་འཚོལ་བ་དང་། །
ཟས་མཆོག་རྙེད་ནས་ཟས་ངན་འཚོལ་བ་བཞིན། །
གསུངས་སོ། །ཕྱིའི་འཇིག་རྟེན་གྱི་བྱ་བ་ལྟ་ཅི་སྨོས། ནང་མཆོད་སྦྱིན་སོགས་ཀྱང་རེ་ཞིག་བཞག་ནས་བསྒོམ་དགོས་ཏེ། བྷུདྡྷ་ཀ་རས། ཡེ་ཤེས་གོམས་བྱེད་རྣལ་འབྱོར་པ་ཡིས་ཡིད་ནི་འདི་ལྟར་རིག་མིན་ཉིད། །སློང་བ་བགྱིད་དང་ཤིན་ཏུ་མང་པོའི་བཟའ་བ་དང་ནི་གཉིད་ཀྱང་སྟེ། །མྱུར་བའི་དབང་ལས་མང་དུ་སྨྲས་དང་སྒྲ་སྒྲོག་རླུང་དང་ཀློག་པ་དང་། །མཆོད་དང་སྦྱིན་སྲེག་སོགས་ཀྱང་དེ་བཞིན་སྤང་བྱ་འདིར་ནི་ཏིང་ངེ་འཛིན་ལའོ། །གསུངས། བླ་མའི་གདམས་ངག་བདུད་རྩི་ལྟ་བུ་འདི་འདྲ་ཐོབ་ནས། ད་དུང་གཞན་དུ་བསྟན་བཅོས་དུ་མ་ལ་བལྟ་བ་དེ་ནི། དཔེར་ན་ཆུ་བོར་ནས་ཐང་ཆེན་དུ་འཁྱམས་ནས་སྐོམ་པས་གདུངས་ནས་འཆི་རུ་བཅུག་པ་དང་འདྲ་སྟེ། དཔལ་ས་ར་ཧའི་དོ་ཧ་ལས།
གང་ཞིག་བླ་མའི་མན་ངག་བདུད་རྩིའི་ཆུ། །
གདུངས་སེལ་བསིལ་བ་ངོམས་པར་མི་འཐུང་བར། །
དེ་ནི་བསྟན་བཅོས་དོན་མང་མྱ་ངན་གྱི། །
ཐང་ལ་སྐོམ་པས་གདུངས་ཏེ་འཆི་བར་ཟད། །
གསུངས། དེས་ན་རི་དྭགས་ཉལ་སར་ཕུར་པ་བཏབ་པ་ལྟར། མི་མེད་པའི་གངས་དང་རི་སུལ་གྱི་རི་དྭགས་རྣམས་ཀྱི་གདན་ས། བྲག་སྐྱིབས་སུ་ལུས་ངག་ཡིད་གསུམ་གཡོ་བ་མེད་པར་ཆུ་བོའི་རྒྱུན་བཞིན་དུ་གནས་ལུགས་ཀྱི་ངང་ལ་མཉམ་པར་འཇོག་དགོས་ཏེ། ཆུ་བོའི་རྒྱུན་ནི་འབབས་པ་དང་། །མར་མེ་རྩེ་མོ་རབ་བཅིངས་ལྟར། །རྟག་ཏུ་དེ་ཉིད་རྣལ་འབྱོར་གྱིས། །ཉིན་དང་མཚན་དུ་མཉམ་པར་གཞག །ཅེས་གསུངས་པས་རྣམ་པར་གཡེང་བར་འགྱུར་བ་དང་། ཕྱིར་བཟློག་པའི་འཇིག་རྟེན་པའི་དངོས་གྲུབ་ཕྲ་མོ་དང་། གྲུབ་ཆེན་བརྒྱད་ལྟ་བུ་འཚོལ་བ་ལ་ཡང་ཞེན་པ་བོར་ནས། རྣམ་པར་མི་རྟོག་པའི་ཡེ་ཤེས་ཕྱག་རྒྱ་ཆེན་པོ་མཆོག་གི་དངོས་གྲུབ་འབའ་ཞིག་ལ། སེམས་རྩེ་གཅིག་པ་བྱས་བསྒོམས་ན། རྣལ་འབྱོར་པ་སྔོན་སྦྱང་ཅན་ནམ། ཡང་ན་བརྩོན་འགྲུས་ཅན་གྱིས་ཟླ་བ་དྲུག་ཚུན་ལ་ཕྱག་རྒྱ་ཆེན་པོ་མཆོག་གི་དངོས་གྲུབ་ཐོབ་པར་འགྱུར་ཏེ། སྤྱོད་བསྡུས་ལས། ཟླ་བ་དྲུག་གིས་དོན་འགྲུབ་འགྱུར། །གསུངས། དེས་ན་འབད་རྩོལ་གྱིས་བསྒོམ་སོགས་ལ་ལྟོས་པ་མེད་པར། མ་བསྒོམ་པར་འཚང་རྒྱ་བའི་གདམས་ངག་འདི་འདྲ་ཡོད་ན། གདམས་ངག་ཡོད་པ་ཡིན་ཏེ། ལྷོ་བྲག་མར་པས། བསྒོམ་ཏེ་སངས་རྒྱས་ཀུན་ལ་ཡོད། །མ་བསྒོམ་རྒྱ་ན་རྒྱ་བ་ཡིན། །གསུངས་སོ། །འདི་ལྟ་བུའི་གདམས་པ་ཟབ་མོ་ནི། གཞན་འབད་རྩོལ་གྱིས་བསྒོམས་ན་སངས་རྒྱ་བར་འདོད་པའི། ལམ་འོག་མའི་གང་ཟག་བློ་ཆུང་བའི་རིགས་ལ་གསང་དགོས་པ་ནི་གདམས་ངག་ལ་སྐྱོན་ཡོད་ནས་གསང་དགོས་པ་མ་ཡིན་མོད། འོན་ཀྱང་མ་གསང་ན་བློ་ཆུང་དེ་དག་གིས་འདིའི་དགོངས་པ་མི་ལོན་པར་ལོག་ལྟ་སྐྱེས་ནས་ཆོས་སྤོང་གི་ལས་བསོག་ཉེན་ཡོད་པས་ཤིན་ཏུ་གསང་དགོས་ཏེ། ཐལ་འགྱུར་གྱི་རྒྱུད་ལས།
གནས་ལུགས་འདུག་ཚུལ་འདི་ལྟ་བུ། །
བཤད་ན་ཉན་ཐོས་རང་རྒྱལ་ཡང་། །
རབ་ཏུ་སྐྲག་སྟེ་བརྒྱལ་བར་འགྱུར། །
དེས་ན་མཆོག་ཏུ་གསང་བར་བྱ། །
ཞེས་དང་། རིན་པོ་ཆེ་སྤུངས་པའི་རྒྱུད་ལས། ཚིག་འདི་དག་ནི་ཉན་ཐོས་དང་རང་རྒྱལ་ལ་སོགས་པའི་ནང་དུ་རྡུལ་ཙམ་ཡང་བརྗོད་པར་མ་བྱེད་ཅིག །དེ་ཅིའི་ཕྱིར་ཞེ་ན། དེ་རྣམས་ཀྱིས་ཚིག་འདི་ཀུན་ཐོས་པས་སྐྲག་པ་དང་། དངངས་པ་དང་བརྒྱལ་བར་འགྱུར་ཏེ། གསང་སྔགས་ལ་མི་མོས་ཏེ་ཡིད་དབྱུང་ནས་དེའི་རྣམ་པར་སྨིན་པས་སེམས་ཅན་དམྱལ་བ་ཆེན་པོ་ཉམས་སུ་མྱོང་བར་འགྱུར་བས་ན། བསྟན་ཅིང་ཐོས་པ་ལྟ་ཅི་སྨོས་ཏེ། རླུང་ཕྱོགས་ཙམ་དུ་ཡང་བརྗོད་པར་མི་བྱའོ། །ཞེས་གསུངས། དེས་ན་གདམས་པ་ཡིད་བཞིན་གྱི་ནོར་བུ་འདི་ལྟ་བུ་ནི་མཉམ་མེད་ཇོ་བོ། བློ་བཟང་གྲགས་པ་ཡབ་སྲས་སོགས་སྐྱེས་མཆོག་ཐམས་ཅད་ཀྱི་ལྐོག་ནོར་ཁྱད་པར་ཅན་ཡིན་པས། དམ་པ་དེ་དག་སོགས་ལ་ནང་དོན་གྱི་གདམས་པ་འདི་མེད་པར་རང་གཞན་ཀུན་གྱིས་མ་སེམས་ཤིག །སྨྲས་པ། སྔོན་བྱོན་གྲུབ་ཐོབ་ཕོ་མོ་མཁའ་ལྡིང་གིས། །སྣང་སྟོང་ཟུང་འཇུག་ཡངས་པའི་འདབ་གཤོག་རྒྱངས། ཁམས་གསུམ་འཁོར་བའི་གཡང་ས་རབ་བཅད་ནས། །ཀུན་མཁྱེན་མཁའ་ཀློང་ཡངས་པར་འཕུར་ཤུལ་དུ། ཁ་མིག་ཡར་བལྟ་སྐལ་བཟང་ཁྱུང་ཕྲུག་རྣམས། །འཇིག་རྟེན་ཆོས་བརྒྱད་སྒོང་ཤུན་རྡོག་རྫིས་ཐོངས། །དབེན་པའི་བྲག་ལ་མཇུག་སྒྲོ་ལེགས་གཏོད་ལ། །ཟུང་འཇུག་འདབ་གཤོག་རྒྱོངས་ལ་ད་འཕུར་ཅིག །ཅེས་པ་བར་སྐབས་སུ་གླུ་རུ་བླངས་པའོ། །ཡང་སློབ་བུ་བསྟན་འཛིན་རས་པ་ན་རེ། གདམས་ངག་དེ་བདག་ཅག་ལ་ཤིན་ཏུ་ཕན་པ་ཞིག་བྱུང་། དེ་ལྟར་གནས་ལུགས་སྐྱོང་དུས། རྣམ་རྟོག་ལམ་ཁྱེར་སྒེར་དུ་དགོས་སམ་མི་དགོས་ཞེས་དྲིས་པའི་ལན་དུ། འོ་དེ་ལྟ་བུའི་གནས་ལུགས་ཁྱབ་བརྡལ་ཟང་ཐལ་ཀློང་ཡངས་ཆེན་པོའི་ངང་ལ་བློ་ལྷོད་ཀྱིས་གློད་ནས་མཉམ་པར་འཇོག་དུས། དཔེར་ན་རྦ་རླབས་ཆུ་བུར་བྱུང་དུས་རྒྱ་མཚོ་སྔར་ལྟར་གཡོ་བ་མེད་པར་གནས་ན་རྦ་རླབས་ཇི་ལྟར་ཆེ་ཡང་རང་ཚུགས་མི་ཐུབ་པར་གར་སོང་མེད་པར་རྒྱ་མཚོ་ཆེན་པོའི་ཀློང་དུ་ཐིམ་ནས་གཅིག་ཀྱང་མི་མཐོང་བ་ལྟར། རྣམ་རྟོག་བཟང་ངན་གང་ཤར་ཡང་མཉམ་གཞག་གི་ངང་ལ་སྔར་བཞིན་གཡོ་བ་མེད་པར་གནས་ན་རྣམ་རྟོག་ཇི་ལྟར་མང་ཡང་གཅིག་གིས་ཀྱང་རང་ཚུགས་མི་ཐུབ་པར་གར་སོང་ཆ་མེད་པར་མཉམ་གཞག་ནམ་མཁའ་ལྟ་བུའི་དབྱིངས་སུ་དག་ནས་གཅིག་ཀྱང་མི་མཐོང་བར་གནས་ལུགས་ཀྱི་ངང་དུ་གནས་པ་འབྱུང་སྟེ། རྒྱུད་ལས། ཇི་ལྟར་རྒྱ་མཚོའི་རྦ་རླབས་ལྟར། །སེམས་ཀྱི་རྦ་རླབས་གཡོ་བ་ཀུན། །གདོད་མ་གཞི་ཡི་རྒྱ་མཚོར་ཐིམ། །གསུངས། དེ་བཞིན་དུ་བྱིང་རྨུགས་གཉིད་གསུམ་བྱུང་ཡང་གནས་ལུགས་ཀྱི་ངང་ལ་སྔར་བཞིན་བཞག་པས་གྲོལ་བར་འགྱུར་རོ། །དེ་ལྟར་བྱས་ན་རྣམ་རྟོག་ལམ་ཁྱེར་ཞེས་སྒེར་དུ་མི་དགོས། མཉམ་གཞག་འདི་ཀ་རྣམ་རྟོག་གི་གཉེན་པོ་ཡིན་ཏེ། རྗེ་མི་ལས།
སེམས་ཉིད་བསྒོམ་དུ་བདེ་ལགས་ན། །
རྣམ་རྟོག་སེམས་ཀྱི་ཆོ་འཕྲུལ་ཡིན། །
སེམས་ཉིད་རང་གི་ངང་དུ་ཞོག །
ཅེས་དང་། ཨོ་རྒྱན་ཆེན་པོས།
འདི་ལྟར་ཡིད་ཀྱི་ཡུལ་དུ་འགྱུ་བ་ཡི། །
ཉོན་མོངས་དུག་ལྔའི་རྟོག་པ་ཅི་ཤར་ཡང་། །
སྔོན་བསུ་རྗེས་གཅོད་བློ་ཡིས་བཅོས་མི་བྱ། །
འགྱུ་བ་རང་སར་བཞག་པས་ཆོས་སྐུར་གྲོལ། །
གསུངས། ཡང་དཔེར་ན་དར་སེང་ལ་ཁ་བ་བབས་པ་དང་། གླང་ཆེན་ལ་ཚེར་མ་ཟུག་པ་དང་། ཁང་སྟོང་དུ་ཁྱི་རྐུན་ཞུགས་པ་རྣམས་ལ་ཆེད་གཉེར་གྱིས་རྩོལ་བ་མེད་པ་ལྟར། ཉོན་མོངས་རྣམ་རྟོག་གང་ཤར་ཡང་ཤར་འདུག་སྙམ་པའི་འཛིན་པ་མི་བྱ། འགོག་དགོས་སྙམ་པའི་རྩོལ་བ་མི་བྱ། གང་ལྟར་ཤར་ཡང་རྗེས་སུ་མི་འབྲང་བར་ཤར་བ་དང་སྔར་ལྟར་ཤེས་པ་རང་སར་གློད་ནས། གནས་ལུགས་ཀྱི་ངང་དུ་བཞག་ན། རྣམ་རྟོག་ཤར་བ་དང་གྲོལ་བ་དུས་མཉམ་སྟེ། རིག་འཛིན་ཤྲཱི་སིངྷའི་ཞལ་ནས།
མ་ཤར་མ་ཤར་ཤར་ཤར་ཤར་མ་ཞེན། །
ཤར་གྲོལ་དུས་མཉམ་ཤར་གྲོལ་དུས་མཉམ་མོ། །
གསུངས། ཡང་དཔེར་ན་སྦྲུལ་གྱི་མདུད་པ་ཁོ་རང་གིས་བཤིག་པ་ལྟར། རྣམ་རྟོག་གང་ཤར་ཡང་སེམས་ཉིད་རང་གི་ངང་དུ་བཞག་པས། གཞན་གྱིས་འབད་རྩོལ་གཉེན་པོ་ཅུང་ཟད་ཙམ་ཡང་བརྟེན་མི་དགོས་པར་རང་སར་གྲོལ་བར་འགྱུར་ཏེ། རྒྱུད་ལས།
ཇི་ལྟར་ཤར་བའི་རིག་པ་རྣམས། །
སྦྲུལ་མདུད་བཞིན་དུ་རང་གྲོལ་ལོ། །
གསུངས། ཡང་དཔེར་ན་ནམ་མཁའ་ལ། ཤར་ལྷོ་ནུབ་བྱང་ནས་རླུང་ཅི་བྱུང་ཀྱང་། ནམ་མཁའ་གཡོ་བ་མེད་པར་གནས་ན་རླུང་གིས་ནམ་མཁའ་མི་བསྒྲིབ་ཅིང་། བྱ་ཆེ་ཆུང་གང་འཕུར་བའི་རྗེས་དེ་མ་ཐག་མེད་པར་སོང་ནས་ནམ་མཁའ་བར་མི་ཆོད་པ་ལྟར། མཉམ་གཞག་ནམ་མཁའ་ལྟ་བུའི་ཏིང་ངེ་འཛིན་ལ་གནས་དུས། རྣམ་རྟོག་གང་ཤར་ཡང་འཛིན་པ་མེད་པར་བཞག་ན། རྣམ་རྟོག་གིས་མཉམ་གཞག་མི་བསྒྲིབ་ཅིང་རྣམ་རྟོག་བརྒྱ་སྟོང་ཤར་ཡང་ཏིང་ངེ་འཛིན་གྱི་བར་མི་ཆོད་པས། དེས་ན་གང་ཤར་ལ་འཛིན་པ་མེད་པར་ལམ་དུ་འཁྱེར་ཤེས་ན། རྣམ་རྟོག་གིས་ཕན་གནོད་གང་ཡང་མི་འབྱུང་། བསྒོམ་ལ་འཕེལ་འགྲིབ་མི་སྲིད་པས་རྟག་ཏུ་གནས་ལུགས་ཀྱི་ངང་དུ་མཉམ་པར་འཇོག་པ་མན་ངག་གི་གནད་དམ་པ་ཡིན་ཏེ། མཁའ་འགྲོའི་སྙིང་ཐིག་ལས།
ཡངས་དོག་བྲལ་བ་ནམ་མཁའ་བཞིན་དུ་ཞོག །
གང་ལྟར་གནས་ཀྱང་རིག་པའི་ངང་ཡིན་ཞོག །
གང་ལྟར་ཤར་ཡང་རིག་པའི་མདངས་ཡིན་ཞོག །
གསུངས་སོ། །མདོར་ན་མཉམ་གཞག་ནམ་མཁའ་ལྟ་བུའི་སྟོང་པ་ཉིད་འདི་ཁོ་ན་བསྐྱང་ན། འདི་ཀ་ཉོན་མོངས་རྣམ་རྟོག་བྱིང་རྨུགས་གཉིད་གསུམ་སོགས་སྤང་བྱ་མཐའ་དག་གི་གཉེན་པོ་བླ་ན་མེད་པ་ཡིན་ནོ། །སྨྲས་པ། མདོ་རྒྱུད་མན་ངག་གོ་མཚོན་མང་ཐོགས་ཀྱང་། །ཉོན་མོངས་དགྲ་མི་ཐུལ་བའི་མི་དེས་ཅི། །བླ་མའི་མན་ངག་མཚོན་རྣོན་གཅིག་གིས་ཀྱང་། །ཉོན་མོངས་དགྲ་རྣམས་ཐུལ་བའི་དཔའ་བོ་དགོས། །བདེ་ཆེན་ཐང་ལ་ཡེངས་འདོད་སློབ་བུ་རྣམས། །ལྟ་བའི་མཚོན་རྣོན་མདུང་རིང་ལག་ཏུ་ཐོགས། །སེམས་ཀྱི་མཁར་བོ་ཆེ་ཡི་སྒོ་འགག་ནས། །ཉོན་མོངས་དགྲ་རྣམས་གང་བྱུང་ཆམ་ལ་ཕོབ། །ཅེས་བར་སྐབས་སུ་གླུ་རུ་བླངས་པའོ། །ཡང་སློབ་བུ་བསྟན་འཛིན་འགྱུར་མེད་ན་རེ། དེ་ལྟར་བསྒོམས་ན་སྙིང་རྗེ་སྐྱེས་སམ་མི་སྐྱེ་ཞེས་དྲིས་པའི་ལན་དུ། དེ་ཡང་ཆོས་ཀུན་རྩ་བ་སེམས་ཀྱི་གནས་ལུགས་སྟོང་གསལ་ཟང་ཐལ་ཁྱབ་བརྡལ་ཆོས་དབྱིངས་ཆེན་པོའི་ངང་ལ་ཉིན་མཚན་མེད་པར་བཞག་པས། རྟོགས་པ་མངོན་དུ་གྱུར་པའི་ཚེ། དེ་ལྟར་མ་རྟོགས་པའི་ཕ་མ་སེམས་ཅན་ཡོངས་ལ་རང་བཞིན་ཤུགས་ཀྱིས་བཅོས་མ་མ་ཡིན་པའི་ཀུན་ཁྱབ་སྙིང་རྗེ་ཆེན་པོ་སྐྱེ་བ་ཆོས་ཉིད་ཡིན་ཏེ། དབང་མདོར་བསྟན་ལས། སྟོང་ཉིད་དཔག་བསམ་ལྗོན་ཤིང་ལས། དམིགས་མེད་སྙིང་རྗེའི་འབྲས་བུ་འབྱུང་། །ཞེས་དང་། ལུང་གཞན་ལས། བྱང་ཆུབ་སེམས་དཔས་མཉམ་གཞག་ས། །གོམས་པའི་སྟོབས་ཀྱིས་རྫོགས་པ་ན། །དངོས་འཛིན་གདོན་གྱིས་ཟིན་པ་ལ། ཁྱད་པར་དུ་ཡང་སྙིང་རྗེ་སྐྱེ། །ཞེས་དང་། ཕ་དམ་པ་རྒྱ་གར་གྱིས། སྟོང་ཉིད་རྟོགས་པ་དང་སྙིང་རྗེ་སྐྱེ་བ་དུས་མཉམ། །གསུངས། རྗེ་རྡོ་རྗེ་རྒྱལ་པོས། བྱམས་དང་སྙིང་རྗེ་འབྱོངས་པའི་དུས། །རང་སྲོག་གཅོད་པའི་དགྲ་ལ་ཡང་། །མ་ཡི་འདུ་ཤེས་ཡང་ཡང་འབྱུང་། །གསུངས། དེ་ལྟ་བུའི་སྟོང་ཉིད་སྙིང་རྗེ་ཅན་གྱི་རྣལ་འབྱོར་པས། འགྲོ་དོན་བྱས་ན་འགྲུབ་སྟེ། རྗེ་མི་ལས། སྟོང་ཉིད་རྟོགས་ན་སྙིང་རྗེ་སྐྱེ། །སྙིང་རྗེ་སྐྱེས་ན་བདག་གཞན་མེད། །བདག་གཞན་མེད་ན་འགྲོ་དོན་འགྲུབ། །གསུངས། དེ་ལྟ་བུའི་རྣལ་འབྱོར་པ་དེ་ཀུན་གྱིས་ཕྱག་བྱ་བའི་གནས་ཡིན་ཏེ། ཀློང་ཆེན་རབ་འབྱམས་ཀྱིས། དེ་འདྲའི་སྐལ་བཟང་བདེ་གཤེགས་རིག་འཛིན་དངོས། །དད་བརྒྱས་སྤྱི་བོར་བཏུད་ནས་ཕྱག་བྱས་འོས། །ཡིད་བཞིན་ནོར་བུ་བས་ཀྱང་ཆེས་ལྷག་པའི། །བདེ་བའི་འབྱུང་གནས་དེ་ལ་སྐྱབས་སུ་མཆི། །ཞེས་དང་། སློབ་དཔོན་ཞི་བ་ལྷས། གང་ལ་སེམས་ཀྱི་དམ་པ་རིན་ཆེན་དེ། །སྐྱེས་པ་དེ་ཡི་སྐུ་ལ་ཕྱག་འཚལ་ཞིང་། །གང་ལ་གནོད་པ་བྱས་ཀྱང་བདེ་འབྲེལ་བ། །བདེ་བའི་འབྱུང་གནས་དེ་ལ་སྐྱབས་སུ་མཆི། །གསུངས། །སྨྲས་པ། གནས་ལུགས་སྟོང་གསལ་ནམ་མཁའ་ཡངས་པ་ཡི། །ཉོན་མོངས་ལྷོ་སྤྲིན་རབ་རིབ་དག་གྱུར་ན། །སྙིང་རྗེའི་ཉི་མ་ཕྱོགས་རིས་མེད་པར་འཆར། །འགྲོ་ཀུན་པད་ཚལ་སྐྱོང་བའི་རྟེན་འབྲེལ་འགྲིག །སྟོང་ཉིད་སྙིང་རྗེའི་གྲུ་ཆེན་ལ་བརྟེན་ནས། །འགྲོ་ཀུན་མགྲོན་པོ་འཁོར་བའི་ཆུ་བོ་ལས། །སྒྲོལ་ལ་སྐྱོ་ངལ་མེད་པར་བརྩོན་པ་ཡི། །སྔར་མེད་རྣལ་འབྱོར་མཉན་པ་བྱུང་ན་མཚར། །ཞེས་བར་སྐབས་སུ་གླུ་རུ་བླངས་པའོ། །ཡང་སློབ་བུ་བཟོད་པ་ཆོས་འཕེལ་ན་རེ། དེ་ལྟར་གནས་ལུགས་ཀྱི་རྒྱུན་བསྐྱངས་ན་སྐབས་ཤིག་མཉམ་གཞག་གི་ངང་ནས་འཁོར་འདས་ཀྱི་ལྟད་མོ་རྣམས་མཐོང་ངམ་མི་མཐོང་ཟེར་བའི་ལན་དུ། དེ་ཡང་འཁོར་འདས་ཡོངས་ལ་ཁྱབ་ཅིང་ཤིན་ཏུ་ཡངས་ཤིང་རྒྱ་ཆེ་བའི་ངོས་ནས། ནམ་མཁའ་ལྟ་བུ་རབ་ཏུ་གསལ་ཞིང་དྭངས་ལ་བསྒྲིབ་མེད་སྣ་ཚོགས་འཆར་བའི་ངོས་ནས། དྲི་བྲལ་ཤེལ་དཀར་གྱི་མེ་ལོང་ལྟ་བུ་མཐའ་དང་གཏིང་དཔག་པར་དཀའ་བའི་ངོས་ནས། ཕྱིའི་རྒྱ་མཚོ་ཆེན་པོ་ལྟ་བུ་ངོས་བཟུང་བཟའ་གཏད་དང་བྲལ་བའི་ངོས་ནས་བར་སྣང་དྭངས་པའི་དཀྱིལ་ལྟ་བུའི་དོན་དམ་སྤྲོས་བྲལ་བྱང་ཆུབ་ཀྱི་སེམས་སྟོང་གསལ་འཛིན་མེད་ཟང་ཐལ་རྒྱ་ཡན་ཁྱབ་བརྡལ་ཀློང་ཡངས་ནམ་མཁའ་ལྟ་བུའི་དབྱིངས་སུ་མཉམ་པར་གཞག་པའི་ཚེ། སྐབས་ཤིག་རིག་པ་དྭངས་སྙིགས་ཕྱེས་ནས་མཉམ་གཞག་གསལ་བ་བྱུང་བའི་ཚེ། རང་གི་སྐྱེས་པའི་ཕ་ཡུལ་སོགས་སྔར་འདྲིས་ཆེ་བ་དང་། རྒྱ་དཀར་ནག་སོགས་སྔར་ཆ་མེད་པའི་ཡུལ་དང་། ཡང་སྔར་གྱི་ཕ་མ་སོགས་འདྲིས་ཆེ་བ་དང་། ལྷ་འདྲེ་སོགས་སྔར་རྒྱུས་མེད་པ་དང་། ཕྱོགས་བཅུའི་ཞིང་ཁམས་སངས་རྒྱས་བྱང་སེམས་སོགས་རིམ་གྱིས་འཁོར་འདས་ཀྱི་ཆོས་ཐམས་ཅད་གསལ་བར་མཐོང་སྟེ། སྔོན་རྗེ་བཙུན་མི་ལས་མཉམ་གཞག་གི་ངང་ནས། རས་ཆུང་པ་རྒྱ་གར་དུ་བྱོན་དུས་གར་ཕེབས་གཟིགས་ཤིང་། ཚུར་ཕེབས་དུས་བསུ་བ་མཛད་པ་དང་། རས་ཆུང་པས་ཉིན་གཅིག་མཉམ་གཞག་གི་ངང་ནས་སྤྱིར་སྲིད་པའི་རྩ་རྩེ་ཀུན་གཟིགས་ཤིང་། སྒོས་རྗེ་བཙུན་མི་ལས་གཉའ་ནམ་གྲོགས་པ་ཕུག་ན་སློབ་མ་རྣམས་ལ་ཆོས་འཆད་པ་སོགས་ཅི་མཛད་གཟིགས་པ་བྱུང་། དེའི་ཚེ་རྗེ་བཙུན་མི་ལས། རས་ཆུང་བས་དེ་ལྟར་གཟིགས་པ་མཁྱེན་ནས། ད་ནི་ང་ཡི་བུ་རས་ཆུང་བ་ཡང་ཕྱག་རྒྱ་ཆེན་པོའི་གདོན་གྱིས་སྨྱོས་ཚར་འདུག་སོགས་གསུངས། ཡང་རྗེ་བཙུན་གྱིས། ངས་མགོ་བོ་བཏུམས་པས་རྒྱངས་མིག་མཐོང་། །འཇིག་རྟེན་མིག་བལྟས་ཅེར་རེ་ལོང་། །ཞེས་དང་། ལྟད་མོ་སེམས་ལ་བལྟ་དུས་སུ། །བསམ་ཡས་ལྟད་མོས་ཅི་ལ་ཕན། །གསུངས། དེས་ན་རྒྱུན་དུ་སེམས་ལ་བལྟ་དགོས། ངོ་མཚར་གྱི་ལྟད་མོ་མཐོང་དགོས། མཐོང་བ་ལ་མ་ཞེན་དགོས། ཞེན་འཛིན་མེད་པར་བསྐྱང་ན་སྐབས་ཤིག་འཁོར་འདས་སེམས་སུ་རྫོགས། སེམས་ཉིད་ཆོས་སྐུར་གཏན་སྲིད་ཟིན་ནས། བྱ་བ་ཐམས་ཅད་ཚར་བ་འབྱུང་སྟེ། རྗེ་མི་ལས།
ལྷ་རྣམས་ཀུན་གྱི་དམ་པ་མཆོག །
རང་སེམས་ཆོས་སྐུར་མཐོང་བར་འགྱུར། །
དེ་ཉིད་མཐོང་ན་འཁོར་འདས་ཀྱི། །
ལྟད་མོ་ཐམས་ཅད་མཐོང་བ་ཡིན། །
བྱ་བ་ཐམས་ཅད་ཚར་བ་ཡིན། །
གསུངས་སོ། །སྨྲས་པ། ཆོས་དབྱིངས་ཁྱབ་བརྡལ་ཀློང་དེ་གུ་རེ་ཡངས། །གུ་ཡངས་བློ་བདེའི་ངང་ནས་གླུ་ཞིག་ལེན། །འཁོར་འདས་ཡོངས་ལ་ལྟད་མོ་བལྟ་འདོད་ན། །གཞན་ལ་མ་བལྟ་རང་གི་སེམས་ལ་ལྟོས། །སེམས་ལ་བྱུང་གནས་འགྲོ་གསུམ་ཨེ་འདུག་ལྟོས། །གནས་འགྱུ་རིག་གསུམ་སྟོང་ངམ་མི་སྟོང་ལྟོས། །སྟོང་པ་ཉིད་ལ་ངོས་བཟུང་ཨེ་འདུག་ལྟོས། །ངོས་བཟུང་མེད་ན་མཐའ་དབུས་ཨེ་འདུག་ལྟོས། །མཐའ་དང་དབུས་མེད་སེམས་ཉིད་མཁའ་ལས་ཡངས། །ཕྱི་ནང་ཟང་ཐལ་རྒྱ་ཆད་ཕྱོགས་ལྷུང་བྲལ། །སེམས་ཉིད་ཁྱབ་བརྡལ་ནམ་མཁའ་ལྟ་བུའི་ངང་། །ནམ་མཁའ་བཞིན་དུ་མཐའ་དབུས་མེད་པར་ཞོག །ཉི་ཟླ་བཞིན་དུ་གསལ་འགྲིབ་མེད་པར་ཞོག །བར་སྣང་ངོས་ལྟར་ངོས་བཟུང་མེད་པར་ཞོག །བཞག་ན་འཁོར་འདས་ཆོས་ཀུན་སེམས་ལ་འཆར། །གླུ་འདི་ཐོས་ཚད་ཡོངས་ལ་ཕན་པར་ཤོག །ཅེས་སླར་ཡང་གླུ་རུ་བླངས་ནས་གདམས་པས་ཁོང་རྣམས་དགའ་མགུ་ཡི་རང་བའི་ངང་ནས་ཕྱག་དུ་མ་བྱས་རང་རང་གི་བསམ་གཏན་གྱི་ཁང་པར་སོང་ནས་གནས་ལུགས་ཀྱི་ངང་ལ་རྩེ་གཅིག་ཏུ་གཞོལ་བར་གྱུར་ཏོ།།
༈ །།ཡང་སྐལ་ལྡན་གྱི་སློབ་བུ་བློ་བཟང་སྦྱིན་པ་དང་། བསྟན་འཛིན་རྒྱ་མཚོ་གཉིས་ཀྱིས་ལྷ་རྫས་དྲི་མེད་ཕུལ་ནས། བདག་ཅག་གཉིས་ལ་འཆི་ཁའམ་བར་དོར་གྲོལ་ཞིང་ཕྱི་མ་དག་ཞིང་དུ་བགྲོད་པའི་ཞལ་གདམས་དགོས་ཞེས་ཞུ་དོན་ཚིགས་སུ་བཅད་ནས་ཕུལ་བ། རྒྱལ་བའི་རྣམ་འཕྲུལ་བླ་མ་རྗེ། །རྗེ་བཙུན་ཁྱེད་ཀྱིས་དང་པོའི་དུས། །དུས་ཀུན་བླ་མ་དུ་མ་བསྟེན། །བསྟེན་ནས་ཐོས་བསམ་སྒྲོ་འདོགས་བཅད། །བར་དུ་དཀའ་སྤྱད་སྙིང་རུས་བྱས། །དབེན་པར་རྩེ་གཅིག་བསྒོམས་པའི་མཐུས། །ལམ་རྟགས་ཡོན་ཏན་སྣ་ཚོགས་བཅས། །རིང་མིན་སྐུ་གསུམ་མངོན་དུ་གྱུར། །ཐ་མ་ད་ལྟ་གྲུབ་འབྲས་ཀྱིས། །ཕྱོགས་འདིའི་སྐྱེ་དགུས་ཐོག་དྲངས་པའི། །སྐལ་བཟང་གདུལ་བྱ་མ་ལུས་པ། །མངོན་མཐོ་ངེས་ལེགས་ལམ་ལ་བཀོད། ཁྱེད་ཀྱི་ཕྱི་ནང་གསང་བ་ཡི། །རྣམ་ཐར་བཤད་ན་བརྗོད་མི་ལངས། །དེ་ཕྱིར་ཁྱེད་ཀྱི་ཞབས་པད་ལ། །ལན་ཅིག་མ་ཡིན་ཡང་ཡང་འདུད། །ད་ནི་བླ་མ་རིན་པོ་ཆེ། །ཞུ་བ་དོན་གཞན་མ་ལགས་ཏེ། །སློབ་བུ་ཀུན་གྱི་ཐ་ཤལ་བ། །བདག་ཅག་རྡོ་རྗེ་སྤུན་གཉིས་པོ། །བློ་གྲོས་དམན་ཞིང་སྦྱངས་པ་ཆུང་། །ན་སོ་རྒས་ཤིང་འཆི་ལ་ཉེ། །མང་པོ་བསླབས་ཀྱང་ཤེས་པ་དཀའ། །གལ་ཏེ་ཤེས་ཀྱང་བསྒོམ་ལོང་མེད། ཁྱེད་ཀྱིས་བདག་ཅག་བུ་སློབ་ལ། །དབུ་རྫོགས་ཕྱག་ཆེན་གཅོད་ཡུལ་སོགས། །ཟབ་རྒྱས་གདམས་པ་ངོ་མཚར་ཅན། །ཐོས་པ་ཙམ་གྱིས་ཉམས་དགའ་ཞིང་། །ཞེ་བློ་བདེ་བ་མང་གསུངས་ཀྱང་། །དེ་ཡི་ནང་ནས་འཆི་ཁ་རུ། །གྲོལ་བྱེད་འོད་གསལ་ལྟ་བ་དང་། །བར་དོར་གྲོལ་ཐབས་བསྐྱེད་རིམ་དང་། །དག་ཞིང་བགྲོད་པའི་ཞིང་སྦྱོང་རྣམས། །སྔོན་ཆད་རྒྱས་པར་མང་གསུངས་ཀྱང་། །ད་དུང་བདག་ཅག་བློ་དམན་གཉིས། །ཕྱིན་ཆད་མི་བརྗེད་དྲན་པའི་ཐོ། །མ་ཤེས་དུས་སུ་གསལ་འདེབས་དང་། །འཆི་ཁར་བསམ་ན་བློ་བདེ་བའི། །ཞལ་གདམས་ཤིན་ཏུ་གསལ་བ་ཞིག །རབ་ཏུ་བརྩེ་བས་གསུང་དུ་གསོལ། །བདག་ཅག་རྡོ་རྗེ་སྤུན་གཉིས་པོ། །འདི་ཕྱི་བར་དོའི་གནས་སྐབས་སུ། ཁྱེད་ལས་ལྷག་པའི་སྐྱབས་གཞན་མེད། ཁྱེད་ཀྱིས་འབྲལ་མེད་ཐུགས་རྗེས་ཟུངས། །ནམ་ཞིག་འཆི་བ་བྱུང་བའི་དུས། །མགོན་ཁྱོད་མདུན་དུ་མངོན་སུམ་བྱོན། །འཆི་བ་ཆོས་སྐུའི་གསལ་འདེབས་མཛོད། །འཆི་བ་ཆོས་སྐུར་མ་གྲོལ་ན། །བར་དོ་ལོངས་སྐུར་བསྒྱུར་གྲོགས་མཛོད། །གལ་ཏེ་བར་དོར་མ་གྲོལ་ན། །ཤར་ཕྱོགས་མངོན་དགའི་ཞིང་ཁམས་སོགས། །དག་པའི་ཞིང་དུ་འཁྲིད་དུ་གསོལ། །ཞེས་ཟེར་བའི་ལན་དུ། འོ་སྐལ་ལྡན་བུ་གཉིས་རྒྱས་པར་སྔར་བཤད་ཟིན་པ་དེ་ཀ་ལགས། ད་ནི་དྲན་ཐོ་ལྟ་བུ་འདི་ལ་གྱིས་ཞེས་ཚིགས་སུ་བཅད་ནས་སྨྲས་པ། དད་པ་བརྟན་ཞིང་ཚུལ་ཁྲིམས་ལྡན། །ཤེས་རྒྱུད་འཇམ་ཞིང་ངང་རིང་པོའི། །སློབ་བུ་བློ་བཟང་སྦྱིན་པ་དང་། །བསྟན་འཛིན་རྒྱ་མཚོ་རྣམ་གཉིས་ལ། །རྣལ་འབྱོར་ཚོགས་དྲུག་རང་གྲོལ་ངས། །ཕྱི་མར་ཕན་པའི་ཞལ་གདམས་སྟེར། །གསེར་སྲང་སྟོང་ལས་འདི་ཉིད་ལྷག །མ་ཡེངས་རྣ་བའི་དབང་པོ་ཉོན། །ཚེ་ཐུང་ནམ་འཆི་ངེས་པ་མེད། །འཇིག་རྟེན་ཕྱི་མར་འགྲོ་གྲབ་གྱིས། །འཆི་བ་ཆོས་སྐུར་གྲོལ་བའི་ཕྱིར། །གནས་ལུགས་ལྟ་བའི་ངང་ལ་ཞོག །བར་དོ་ལོངས་སྐུར་གྲོལ་བའི་ཕྱིར། །སྣང་སྟོང་ལྷ་ཡི་བསྐྱེད་རིམ་སྒོམས། །དག་པའི་ཞིང་དུ་སྐྱེ་བའི་ཕྱིར། །རིགས་ལྔའི་ཞིང་སྦྱོང་ཡང་ཡང་གྱིས། །དེ་ལྟར་བྱས་ན་འཆི་བའི་ཚེ། །གང་ལ་བསམ་ཡང་བབས་མི་བརྡལ། །མང་པོ་ཐོབ་འདོད་གཡེང་བའི་རྒྱུ། །གནད་ཀྱི་གདམས་ངག་སྙིང་ལ་ཆོངས། །ཞེས་སྨྲས་པས། སྦྱིན་པ་ན་རེ། དེ་ཡང་མི་བརྗེད་པའི་དྲན་ཐོར་ཤིན་ཏུ་བཀའ་དྲིན་ཆེ་བ་བྱུང་ཡང་། ངེད་བློ་རྨོངས། དྲན་བརྗེད་ཆེ། ཕྱིན་ཆད་མ་ཤེས་པ་འདྲ་བྱུང་ན་གསལ་འདེབས་སུ་འགྲོ་བ་ཅུང་འདི་ལས་རྒྱས་པ་ཞིག་གསུང་བར་ཞུ་ཟེར་བའི་ལན་དུ། ཡང་འདི་སྐད་ཅེས་སྨྲས་སོ། །ཆོས་ཀུན་ངོ་བོ་གདོད་ནས་སྟོང་། །སྟོང་བཞིན་སྣང་བ་རྨི་ལམ་འདྲ། །རྨི་ལམ་སེམས་ལས་བྱུང་བ་ལྟར། །ཆོས་ཀུན་རང་གི་སེམས་ལས་བྱུང་། །སེམས་ཀྱི་གནས་ལུགས་གདོད་མ་ནས། །མཁའ་ལྟར་སྟོང་གསལ་འཛིན་པ་མེད། །མཐའ་བྲལ་ཆོས་དབྱིངས་ཆེན་པོ་ཡི། །ཀློང་དུ་ལྷོད་ཀྱིས་གློད་ལ་ཞོག །མཁའ་ལ་སྤྲིན་ཕུང་འཁྲིག་པའི་ཚེ། །རླུང་གིས་བསྐྱོད་ནས་གཏོར་བ་ལྟར། །བྱིང་རྨུགས་གཉིད་གསུམ་བྱུང་བའི་དུས། །ལྟ་སྟངས་རིག་པ་གསལ་ངར་ཐོན། །མཁའ་ལྟར་རྒྱ་བསྐྱེད་དཔངས་བསྟོད་ལ། ཁྱབ་བརྡལ་གུ་ཡངས་ཡན་པར་ཞོག །བྱིང་རྨུགས་གཉིད་གསུམ་རང་སར་དྭངས། །མཉམ་གཞག་སྒྲིབ་མེད་མཁའ་ལྟར་གསལ། །རྦ་རླབས་རྒྱ་མཚོར་ཤར་བ་བཞིན། །རྣམ་རྟོག་གང་ཤར་སེམས་ཀྱི་རྩལ། །རྒྱ་མཚོ་གནས་ན་རྦ་རླབས་ཞི། །དེ་བཞིན་སེམས་ཉིད་སྟོང་གསལ་གྱི། །ངང་དུ་ཞོག་དང་རྣམ་རྟོག་ཡལ། །གནས་ལུགས་ངང་དུ་བཞག་པ་དང་། །རྣམ་རྟོག་རང་སར་གྲོལ་བ་དང་། །གནས་ལུགས་རང་ས་ཟིན་པ་གསུམ། །སྔ་ཕྱི་མེད་པར་དུས་མཉམ་འོང་། །དེ་ལྟར་ཚེ་འདིར་ཉམས་བླངས་ནས། །མཉམ་གཞག་ལེགས་པོ་འབྱོངས་ཙ་ན། །ནམ་ཞིག་འཆི་བ་བྱུང་བའི་དུས། །འཆི་བ་ཆོས་སྐུར་གྲོལ་བར་འགྱུར། །ཞེས་སྨྲས་པས། བསྟན་འཛིན་རྒྱ་མཚོ་ན་རེ། འོ་དེ་བཀའ་དྲིན་ཆེ་བར་བྱུང་། ད་དུང་དེ་ལྟ་བུའི་བསྐྱེད་རིམ་གྱི་གསལ་འདེབས་ཤིག་ཀྱང་གསུང་བར་ཞུ་ཟེར་བའི་ལན་དུ། སྨྲས་པ། རང་ལུས་སྣོད་བཅུད་སྟོང་པར་སྦྱོངས། །སྟོང་པའི་ངང་ལས་སྐད་ཅིག་གིས། །མེ་ལོང་ནང་དུ་གཟུགས་ཤར་བཞིན། །འབྱུང་བཞི་རིམ་བརྩེགས་གཞལ་ཡས་ཁང་། །དེ་དབུས་རང་ཉིད་ཡི་དམ་ལྷའི། །གསལ་སྣང་ང་རྒྱལ་བརྟན་པོ་བྱས། །དེ་ཡི་ཐུགས་ཀར་སྔགས་འཕྲེང་སྒོམས། །དེ་ལས་འོད་ཟེར་ལྷ་མོ་སྤྲོས། །བླ་མ་རྒྱལ་བ་སྲས་བཅས་མཆོད། །བྱིན་རླབས་འོད་ཟེར་རྣམ་པར་བྱུང་། །རང་ལ་ཐིམ་པས་སྡིག་སྒྲིབ་དག །ལྷ་དང་ཁྱད་མེད་ནུས་པ་ཐོབ། །འོད་འཕྲོས་སྣོད་བཅུད་ཡོངས་ལ་ཕོག །མ་དག་ཉེས་སྐྱོན་ཐམས་ཅད་སྦྱངས། །སྣོད་རྣམས་ཡོངས་རྫོགས་གཞལ་ཡས་ཁང་། །བཅུད་རྣམས་ལྷར་གྱུར་སྒྲ་གྲགས་སྔགས། །དྲན་རྟོགས་ཐུགས་སུ་གྱུར་པར་མོས། །གྲགས་སྟོང་སྔགས་ཀྱི་བཟླས་པ་བྱ། །རྗེས་སུ་སྟོང་པ་ཉིད་དུ་བསྡུས། །སྟོང་པའི་ངང་ལས་ལྷ་རུ་ལྡང་། །བསྔོ་སྨོན་བཀྲ་ཤིས་གང་ཤེས་བྱ། །དེ་ལྟར་ཚེ་འདིར་བསྒོམ་ནུས་ན། །འཆི་བ་ཆོས་སྐུར་མ་གྲོལ་རུང་། །བར་དོའི་སྐབས་ཀྱི་ཡིད་ལུས་དེ། །སྦྱངས་ནས་ལྷ་རུ་སྒོམ་ཙ་ན། །བར་དོ་ལོངས་སྐུར་གྲོལ་བར་འགྱུར། །ཞེས་སྨྲས་པས། སྦྱིན་པ་ན་རེ། ཉུང་ལ་གོ་བདེ་བ་ཞིག་བྱུང་། ད་དུང་ཞིང་སྦྱོང་བྱེད་ཚུལ་ལ་ཡང་དེ་འདྲ་ཞིག་ཐུགས་རྗེས་གཟིགས་ཞེས་ཟེར་བའི་ལན་དུ་སྨྲས་པ། རང་ཉིད་འོད་ཀྱི་ལམ་ལ་ཞུགས། །བླ་མ་ལྷ་དང་མཁའ་འགྲོ་ཡིས། །ལམ་སྣ་དྲངས་ནས་མངོན་དགའ་སོགས། །རིགས་ལྔའི་ཞིང་དུ་རིམ་གྱིས་སོང་། །སངས་རྒྱས་དེ་དག་ཐམས་ཅད་ལ། །ཕྱག་འཚལ་མཆོད་པ་ཕུལ་བས་མཉེས། །ཕྱག་གཡས་བརྐྱངས་ནས་མགོ་ལ་བཞག །སྙན་པའི་དབྱངས་ཀྱི་གསུང་བྱོན་ནས། །བྱང་ཆུབ་ལུང་བསྟན་ཐོབ་པར་མོས། །ནམ་ཞིག་རང་ཉིད་ཤི་མ་ཐག །དག་པའི་ཞིང་ཁམས་དེ་རྣམས་སུ། །འགྲོ་དགོས་སྙམ་པའི་འདུན་པ་དང་། །སྨོན་ལམ་དག་པས་མཚམས་སྦྱོར་གྱིས། །དེ་ལྟར་ཚེ་འདིར་སྦྱངས་གྱུར་ན། །བར་དོ་ལོངས་སྐུར་མ་གྲོལ་རུང་། །སྐྱེ་བ་སྤྲུལ་སྐུ་དག་ཞིང་ནས། །འཛིན་སྙམ་དག་ཞིང་ཡིད་ལ་བྱས། །སོང་ན་ཞིང་ཁམས་དེ་རྣམས་ཀྱི། །གང་རུང་ཞིག་ལ་སླེབ་པར་ངེས། །སླེབ་མ་ཐག་ཏུ་པདྨོ་ལས། །རྫུས་ཏེ་སྐྱེ་བ་ལེན་པར་ནུས། །བླངས་ནས་སངས་རྒྱས་ཆོས་ཉན་ཏེ། །ཉམས་སུ་བླངས་ནས་སངས་རྒྱས་ཚེ། །མ་དག་ཞིང་གི་འགྲོ་བ་རྣམས། །འདྲེན་པའི་དེད་དཔོན་ཆེན་པོར་འགྱུར། །ཞེས་སྨྲས་སོ། །ཁོང་གཉིས་ན་རེ། ཡང་ངེད་ཚོ་ལས་ངན་དཀོར་སྒྲིབ་ཆེ་བའི་དབང་གིས་ཞིང་ཁམས་དེ་རྣམས་བགྲོད་པའི་སྐལ་པ་མ་བྱུང་ན་ཅི་འདྲ་ཞིག་བྱ་དགོས་ཟེར་བའི་ལན་དུ། སྨྲས་པ། གལ་ཏེ་སྔོན་གྱི་ལས་དབང་གིས། །དག་ཞིང་བགྲོད་པར་མ་ནུས་ན། །བར་དོའི་དུས་སུ་མངོན་ཤེས་དང་། །རྫུ་འཕྲུལ་ཡོད་པས་རྒྱ་བོད་ནས། །རིགས་མཐོ་ཆོས་ལ་དཀར་བ་ཡི། །ཕ་མ་བཙལ་ནས་རྙེད་པའི་ཚེ། །ཕ་མ་གཉིས་ཀ་རྡོ་རྗེ་འཆང་། །ཡུམ་གྱི་མངལ་དེ་གཞལ་ཡས་ཁང་། །དེ་དབུས་རྣམ་ཤེས་འཇུག་རྟེན་ལ། །ཧཱུྃྃ་ཡིག་ཕྲ་མོ་གསལ་བར་སྒོམས། །དེ་ནས་སྨོན་ལམ་འདི་སྐད་གདབ། །བླ་མ་རྣམས་ཀྱི་བྱིན་རླབས་དང་། །བདག་གཞན་དུས་གསུམ་དགེ་བའི་མཐུས། །བདག་ནི་ཕ་མ་འདི་གཉིས་ལ། །བརྟེན་ནས་དལ་འབྱོར་མི་ལུས་ཐོབ། །མི་ལ་བཞད་པ་རྡོ་རྗེ་བཞིན། །ཆོས་བྱས་ཚེ་གཅིག་ལུས་གཅིག་ལ། །རྫོགས་པའི་སངས་རྒྱས་མངོན་དུ་བྱས། །གཞན་དོན་མཛད་པ་མཐར་ཕྱིན་ཤོག །སྙམ་དུ་འདུན་པ་དྲག་པོ་ཡིས། །རང་སེམས་ཧཱུཾ་ལ་འཇུག་པར་བྱ། །དེ་ལྟར་བྱས་ན་བར་སྲིད་འགགས། །མ་ཡི་མངལ་དུ་འཇུག་པར་ནུས། །ཞུགས་ནས་མི་ལུས་རིན་ཆེན་ཐོབ། །རྟེན་དེར་སངས་རྒྱས་ཐོབ་པར་འགྱུར། །ཞེས་སྨྲས་པས། ཁོང་གཉིས་ཀྱི་ད་ནི་བཀའ་དྲིན་ཆེ་ཟེར་ཚིག་གི་གཏང་རག་ཕུལ། ཕྱག་བྱས། དགའ་ཞིང་སྤྲོ་བཞིན་དུ་རང་གནས་ཁང་ཆུང་དུ་སོང་ངོ་།།
༈ །།ཡང་འཕགས་པའི་ནོར་གྱིས་ཕྱུག་པའི་སློབ་བུ་སྡེ་པ་དབང་པོས་རི་ཁྲོད་དབེན་པའི་བསྔགས་བརྗོད་ཅིག་གསུངས་དགོས་ཞེས་ཞུ་དོན་དབྱངས་སུ་ཕུལ་བ། མི་རྟག་འཁོར་བའི་ཉེས་དམིགས་དྲན། །འགྲོ་ཀུན་དྲིན་ཅན་ཕ་མར་ཤེས། །རང་གཞན་དོན་དུ་སངས་རྒྱས་ཀྱི། །གོ་འཕང་ཐོབ་འདོད་ཤུགས་དྲག་སྐྱེས། །ཐོབ་ཕྱིར་མཚན་ལྡན་བླ་མ་བསྟེན། །ཟབ་རྒྱས་ཆོས་ལ་ཐོས་བསམ་མཛད། །དེ་ནས་ཚེ་འདིའི་འཁྲི་བ་བཅད། །མིང་དོན་མཐུན་པའི་བྱ་བཏང་བྱས། །རྩེ་ལ་སྤྲིན་དཀར་གཞོན་ནུ་ལྡིང་། །རྐེད་ལ་ན་བུན་དངུལ་མདོག་འཁྲིལ། །རྩ་བ་སྤང་ལྗོངས་མེ་ཏོག་བཀྲ། །རི་དྭགས་མ་བུས་རྩེ་བྲོ་བརྡུང་། །བུང་བས་སྙན་པའི་གླུ་དབྱངས་ལེན། །བྱ་བྱིའུ་དགའ་ཞིང་འཕྱོ་ལ་ལྡིང་། །ཉམས་དགའ་རིག་པ་དྭངས་པ་ཡི། །རི་ཁྲོད་དབེན་པའི་དགའ་ཚལ་དུ། །གཅིག་པུར་དྲང་སྲོང་བཞིན་དུ་གནས། །ཟབ་རྒྱས་གདམས་པ་བསྒོམས་པའི་མཐུས། །རང་གཞན་དོན་གཉིས་ཚེ་འདིར་གྲུབ། །མཚན་ལྡན་བླ་མ་རིན་པོ་ཆེ། །རི་ཁྲོད་དབེན་པའི་བསྔགས་བརྗོད་ཅིག །རྗེས་འཇུག་རྣམས་ལ་གསུང་དུ་གསོལ། །རྗེ་བཙུན་ཁྱེད་བཞིན་བདག་ཅག་ཀྱང་། །རི་ཁྲོད་ཟིན་པར་བྱིན་གྱིས་རློབས། །ཀུན་གྱིས་རི་ཁྲོད་དབེན་པ་རུ། །ཆོས་བཞིན་བྱས་ནས་འཚང་རྒྱ་ཤོག །ཅེས་ཕུལ་བའི་ལན་དུ། འོ་སྤྱིར་འདུས་བྱས་འཇིག་རྟེན་འཁོར་བའི་ཆོས་ཐམས་ཅད་ཟློས་གར་དང་དྲི་ཟའི་གྲོང་ཁྱེར་ལྟར། སྐད་ཅིག་ཀྱང་མི་རྟག་པར་རྣམ་པར་གཡོ་ཞིང་འགྱུར་བའི་ཚུལ་ལ་ཡིད་སྐྱོ། ཁྱད་པར་ཁམས་གསུམ་འཁོར་བ་ཐམས་ཅད་སྡུག་བསྔལ་གྱི་རང་བཞིན་མ་གཏོགས། བདེ་བའི་གོ་སྐབས་ཁབ་རྩེ་གང་ཡང་མེད་པར་ཤེས་པས་ངེས་འབྱུང་དང་སྐྱོ་ཤས་རྣམས་ཀུན་ཏུ་བརྗེད་པ་མེད་པར་རང་ཤུགས་ཀྱིས་ཤར་ནས། རི་ཀླུང་ནགས་འདབ་ལ་རྒྱུ་བའི་གླང་ཆེན་རྒྱལ་པོའི་སྐྱེད་ཚལ་དུ་བཀུག་ནས། ནོར་བུའི་དྲ་བས་གཡོགས་ཀྱང་དགའ་བར་མི་འགྱུར་བ། དེ་ལྟར་བཅོས་པའི་ཁང་བཟང་དུ་གདན་མཐོན་པོར་ལུས་དར་ཟབ་ཀྱི་སྦུབས་སུ་བཞག་ནས་ཞལ་ཇ་ཆང་གི་ངང་ལ་ཉིན་མཚན་འདའ་བར་བྱས་ཀྱང་དེ་ལ་ནམ་ཡང་དགའ་བར་མི་འགྱུར་བར། འཇིག་རྟེན་ཆོས་བརྒྱད་ཀྱི་འདོར་ལེན་རྣམས་མཐོང་ན་སྐྱུགས་ནད་ཅན་ལ་ཟས་བསྟན་པ་ལྟར། མངོན་ཞེན་གཏིང་ནས་ལོག་ནས་འཁོར་བའི་ཕུན་ཚོགས་ལ་ཡིད་སྨོན་སྐད་ཅིག་ཙམ་ཡང་མི་ཡོང་བར། ཇི་ལྟར་སོས་ཀའི་ཉི་མ་ཕྱེད་ཀྱི་དུས་སུ་སྐྱེས་བུ་སྐོམ་པས་གདུངས་ཤིང་འགྲོ་བས་ཆུ་སྙིང་ལ་འདོད་ནས། ཕྱོགས་ཀུན་ཏུ་ཆུ་འཚོལ་ཞིང་རྙེད་མ་ཐག་ངོམས་པ་མེད་པར་འཐུང་བ་ལྟར། སྐྱེ་འཆི་འཁོར་བའི་ཉེས་དམིགས་བསམ་པས་ཡིད་གདུངས་ཆོས་དང་བླ་མ་སྙིང་ལ་འདོད་ནས། ཕྱོགས་གང་དུ་འཚོལ་ཞིང་མཚན་ལྡན་གྱི་བླ་མ་རྙེད་མ་ཐག་བསམ་པ་དང་སྦྱོར་བས་ཚུལ་བཞིན་བསྟེན་ནས། ཞལ་ནས་བྱུང་བའི་ཟབ་རྒྱས་གདམས་པའི་བདུད་རྩི་ངོམས་མེད་དུ་ལོ་ཟླ་བ་བྱས་འཐུངས་ཤིང་། དེ་ནས་སྡུག་བསྔལ་དུ་མས་གདུངས་ཤིང་ཉམ་ཐག་ཕ་མ་སེམས་ཅན་ཐམས་ཅད་ཀྱི་དོན་དུ་ཐོབ་བྱ་བླ་ན་མེད་པ་ཡང་དག་པར་རྫོགས་པའི་སངས་རྒྱས་ཀྱི་གོ་འཕང་ཐོབ་འདོད་ཀྱི་བློ་ཤུགས་དྲག་པོའི་ངང་ནས། རྒྱབ་རི་མཐོ་ཞིང་རྩེ་ལ་སྤྲིན་དཀར་རྒྱུན་དུ་ལྡིང་བ། ཉི་མ་སྔ་མོར་འཆར་ཞིང་དགུང་མོར་ནུབ་པའི་ཉི་ཚེ་རིང་བ། གཙང་ཞིང་ཡིད་དུ་འོང་བའི་ས་ཕྱོགས་རབ་དཀར་རྡོ་ཡི་འབབ་སྟེགས་ན། འབབ་ཆུ་གཙང་མས་ཤིན་ཏུ་བསིལ་བསིལ་འཐུང་འཐུང་ཟེར་བ་ལྟར། སྙན་པའི་སྒྲ་སི་ལི་ལི་སྒྲོག་ཅིང་འབབ་པ། ལོ་འདབས་མེ་ཏོག་འབྲས་བུའི་ཡོངས་སུ་མཛེས་པའི་ལྗོན་ཤིང་ལ། དྲི་བཞོན་བསེར་བུས་བཏབ་ཚེ་ཆོས་པ་ཐམས་ཅད་གནས་འདིར་ཤོག་ཅེས་ལག་པས་གཡོབ་པ་ལྟར། ཡལ་འདབ་རྣམས་རྒྱང་ནས་ཕྱོགས་ཀུན་བསྐྱོད་པ། རེས་འགའ་ཏིང་ངེ་འཛིན་བསྒོམ་པ་ལ་ལུས་པོ་འདི་བཞིན་སྡོད་དགོས་ཟེར་བ་ལྟར་གཡོ་འགུལ་མེད་པར་སྡོད་ཅིང་། བྱ་བཏང་རི་ཁྲོད་པ་ལ་འབོལ་སྟན་གྱི་ཆེད་དུ་བཏིང་པ་ལྟར་ས་གཞི་ཐམས་ཅད་ལ་ཤིང་ལོ་གསར་རྙིང་དུ་མ་བརྩེགས་ནས་ཡོད་པ། བསམ་གཏན་པ་སྤྲོ་བའི་མཆོད་སྤྲིན་གྱི་ཆེད་དུ་མེ་ཏོག་སྣ་ཚོགས་པ་གསར་དུ་ཁ་ཕྱེ་འདྲའི་དྲི་བཟང་འཐུལ་ཞིང་འཛུམ་རྒོད་བྱེད་པའི་རབ་མཛེས་མེ་ཏོག་དུ་མས་ཁོར་ཡུག་གང་བ། མེ་ཏོག་ར་བ་ན་སྦྲང་རྩིའི་རོས་མྱོས་པའི་བུང་བ་མང་པོས་དགའ་བའི་འཕུར་ལྡིང་གཡོ་ཞིང་སྙན་ལ་རིང་བའི་གླུ་དི་རི་རི་ལེན་པ། ལྗོན་ཤིང་གི་ར་བས་བསྐོར་བའི་ནང་ན་ཉི་མའི་མདངས་ཀྱིས་གསལ་བར་བྱས་པའི་ས་གཞི་ལག་མཐིལ་ལྟར་སྙོམས་པ་ལ། གཡུ་དང་བཻཌཱུརྻའི་མདངས་འཛིན་པའི་སྔོ་ལྗང་རྩྭ་འཇམ་པོ་སྐྱེས་པའི་སྟེང་ན་རི་དྭགས་ཀུན་བག་ཕེབས་སུ་རྒྱུ་ཞིང་བརྩེ་བ། ལྗོན་ཤིང་གི་ར་བ་རྣམས་སུ་བྱ་དང་བྱིའུ་མང་པོ་དགའ་ཞིང་ཕྱོགས་ལ་ལྡིང་ཞིང་སྐད་སྙན་སྒྲོག་པ། ལྷ་ཡུལ་གྱི་སྐྱེད་མོས་ཚལ་མི་ཡུལ་དུ་འཕོས་འདྲའི་ཤིན་ཏུ་ཉམས་དགའི་རི་ཁྲོད་དབེན་པའི་གནས་མཆོག་ཏུ་གོམ་པ་བདུན་ཙམ་སྤོས་ཀྱང་བསོད་ནམས་ཆེ་སྟེ། ཟླ་བ་སྒྲོན་མེའི་མདོ་ལས།
རབ་ཏུ་བྱུང་ནས་ཆོས་སྤྱོད་ཅི་འདྲ་བར། །
ཟས་དང་སྐོམ་དང་བྱུག་པ་གོས་རྣམས་དང་། །
མེ་ཏོག་སྤོས་དང་ཕྲེང་བ་རྣམས་ཀྱིས་ནི། །
ཁྱུ་མཆོག་རྒྱལ་ལ་བསྙེན་བཀུར་བྱས་མི་འགྱུར། །
གང་ཞིག་བྱང་ཆུབ་དོན་དུ་གཉེར་བྱེད་ཅིང་། །
འདུས་བྱས་ངན་ལ་ཡིད་འབྱུང་སེམས་ཀྱིས་ནི། །
དགོན་པར་ཕྱོགས་ཏེ་གོམ་པ་བདུན་བོར་བ། །
འདི་ནི་དེ་བས་བསོད་ནམས་ཁྱད་པར་འཕགས། །
ཞེས་དང་། མདོ་གཞན་ལས།
དགོན་པ་བསམ་ནས་གོམ་པ་བདུན་བོར་ན། །
དེ་ནི་ས་བདུན་བར་དུ་འཕགས་པར་འགྱུར། །
གསུངས་སོ། །དེས་ན་འོ་སྐོལ་རྣམས་ཀྱིས་ཀྱང་། གཞོན་ནུའི་དུས་སུ་དམ་པའི་ཆོས་ལ་ཐོས་བསམ་བྱས་ནས། ན་ཚོད་ཅུང་ཟད་ཡོལ་ནས། སྤང་རི་རྡོ་བ་དང་འདྲེས་པའི་བར་བར་ན། སེ་བའི་ཤིང་སོགས་ཀྱི་ཚང་ཚིང་འཁྲིགས་པ་དང་། སྤེན་མ་ལ་སོགས་མེ་ཏོག་ཅན་གྱི་ཤིང་མང་པོའི་དྲ་བ་འཛེངས་པའི་གསེབ་ན་རྩྭ་ཕུང་སྔོ་སེང་ངེ་སྐྱེས་པ་ལྗོན་ཤིང་གི་དྲ་བའི་གསེབ་ན་བྱ་དང་བྱིའུ་ཚང་བྱས་ཤིང་། རྩ་བ་ན་རི་བོང་སོགས་རི་དྭགས་སྙོམ་ཆུང་གིས་མལ་ས་བཟུང་ནས་བག་ཕེབས་པར་གནས་པ། ཁ་ལྷོ་ལྟ་དགུན་ཉི་འོད་འཁྱིལ་ཞིང་དབྱར་སོས་དུས་བསིལ་ཞིང་རིག་པ་དྭངས་པ། ཆུ་མེ་ཤིང་འཛོམ་ཞིང་མཐུན་རྐྱེན་བསྒྲུབ་སླ་བའི་དབེན་པའི་དགའ་ཚལ་གྱི་རང་ཤོང་གི་སྤྱིལ་པོ་ཉམས་དགར་དྲང་སྲོང་གི་སྤྱོད་ཚུལ་གྱིས་གཅིག་པུར་གནས་པའི་སྐལ་པ་ཞིག་བྱུང་ན་ཤིན་ཏུའང་བདེ་སྟེ། སོ་ཐར་གྱི་མདོ་ལས།
མང་དུ་ཐོས་པ་ནགས་ཀྱི་ནང་དག་ཏུ། །
ལང་ཚོ་ཡོལ་བ་རྣམས་ཀྱིས་གནས་པ་བདེ། །
ཞེས་དང་། མདོ་གཞན་ལས།
སུ་དག་ནགས་ཁྲོད་མངོན་པར་དགའ་བ་ཡི། །
དགེ་སྦྱོང་དེ་ནི་ཤིན་ཏུ་བདེ་བ་མྱོང་། །
གསུངས། ཚེ་འདིའི་དགྲ་འདུལ་གཉེན་སྐྱོང་ཚོང་སོ་ནམ་རྣམ་གཡེང་འདུ་འཛི་ཆེ་བའི་གྲོང་དང་དགོན་ཆེན་སོགས་ནས་དགེ་བ་དཔག་མེད་བསྒྲུབས་པ་བས། འཛམ་གླིང་ས་ཡི་ལྟེ་བ་གངས་རི་ཆེན་པོ་ཏི་སེ་རང་བྱུང་ཤེལ་གྱི་མཆོད་རྟེན་ལྟ་བུ་རྩེ་མོ་ལ་ན་བུན་གདུགས་ལྟར་ཕུབ་ནས་ཁ་ཆར་མེ་ཏོག་རྒྱུན་དུ་འབབས་པ། རི་ངོས་ལ་ནུས་པ་ཅན་གྱི་སྨན་དང་དྲི་ཞིམ་འབྱུང་བའི་སྤོས་དང་། མེ་ཏོག་སྣ་ཚོགས་སྐྱེ་ཞིང་གནའ་བ་དང་ལྷ་བྱ་གོང་མོ་སོགས་བྱ་རི་དྭགས་ཀུན་འཁོར་བ། རྩ་བ་ན་དད་གུས་ཅན་གྱི་ཡོན་བདག་ཕོ་མོས་ཕྱག་བསྐོར་མཆོད་པ་འབུལ་ཞིང་ཆོས་བཞིན་བྱེད་པ་ལ་མཐུན་རྐྱེན་སྦྱོར་བའི་དབེན་གནས་ཁྱད་པར་ཅན་འདི་དང་འདི་འདྲའི་གནས་སུ། དགེ་སྦྱོར་མེད་པར་ཉལ་ནུས་ན་ཡང་དོན་ཆེ་སྟེ། སྤྱན་སྔ་བ་བློ་གྲོས་རྒྱལ་མཚན་གྱིས། འདུ་འཛིར་དགེ་བ་དཔག་མེད་བསྒྲུབས་པ་བས། །དབེན་པར་ཉལ་ནས་སྡོད་པ་ཆེས་དགའ་སྟེ། །སྡུག་བསྔལ་རྒྱ་མཚོ་བདེ་བའི་རྒྱ་མཚོ་གཉིས། །འདམས་ཁ་མ་ནོར་དགོས་སོ་ཤཱཀྱའི་སྲས། །ཞེས་དང་། རྗེ་སྐལ་ལྡན་རྒྱ་མཚོས། ཡུལ་གྱི་དགེ་སྦྱོར་བརྒྱ་བས། །དབེན་པའི་དགེ་སྦྱོར་གཅིག་དགའ། །དེས་ན་རི་ལ་སོང་ལ། །གང་ནུས་དགེ་ལ་འབོད་ཅིག །གསུངས། དེ་ཡང་ཐ་མལ་སྐྱེ་བོའི་འདུ་ལོང་མེད་པར་ཤིན་ཏུ་དབེན་པའི་བསྟི་གནས། མེ་ཏོག་འབྲས་བུ་དང་ལྡན་པའི་ལྗོན་ཤིང་དང་འབབ་ཆུ་ཡོད་པ། རྩྭ་སྔོན་པོས་ཁེབས་པའི་སྤང་གཤོངས་ལ་དྲི་ངད་ལྡང་བའི་མེ་ཏོག་སྣ་ཚོགས་སྐྱེས་པ། འཁོར་ཡུག་ཀུན་ན་ཟོས་ན་རོ་མངར་བའི་ཟྭ་ཚོད་སོགས་སྔོ་ཡི་ཁ་ཟས་མོད་ཅིང་། བྱ་རི་དྭགས་ཕོ་མོ་ཟུང་དུ་འབྲེལ་ནས་བག་ཕེབས་རྒྱུ་ཞིང་སྐད་སྙན་འབྱིན་པ། ཤིན་ཏུ་ཉམས་དགའ་རིག་པ་དྭངས་པའི་དམ་པས་བྱིན་བརླབས་དབེན་པའི་རི་སུལ་གྱི་རང་ཤོང་བསམ་གཏན་གྱི་ཁང་ཆུང་གི་ནང་དུ་འཁོད་ནས། སྔོན་གྱི་སྐྱེས་བུ་དམ་པ་རྣམས་ཀྱི་རྣམ་ཐར་ལྟར་ལྟོ་གོས་གཏམ་གསུམ་ལ་གྱོང་བསྐུར་ནས། བླ་མས་གནང་བའི་ཟབ་རྒྱས་གདམས་པ་ཉམས་སུ་ལེན་རྒྱུའི་སྐལ་བ་དང་ལྡན་ན་ཚེ་གཅིག་ལུས་གཅིག་ལ་སངས་རྒྱས་ཏེ། མདོ་ལས།
སྔོན་གྱི་སངས་རྒྱས་འཇིག་རྟེན་མགོན། །
གང་དུ་མྱ་ངན་འདས་གྱུར་པ། །
ཀུན་གྱིས་དགོན་པ་རབ་དབེན་དུ། །
བླ་མེད་བྱང་ཆུབ་བརྙེས་པར་གྱུར། །
ཞེས་དང་། ཀུན་མཁྱེན་ཀློང་ཆེན་རབ་འབྱམས་པས། སྔོན་གྱི་རྒྱལ་བའི་ཡོན་ཏན་དང་། །གྲུབ་ཐོབ་གོང་མའི་ཡོན་ཏན་ཡང་། །དབེན་པ་བརྟེན་ལས་འབྱུང་བར་གསུངས། །རི་ཁྲོད་དབེན་པ་འགྲིམ་དུ་གཤེགས། །གསུངས་སོ། །སྐྱེས་བུ་དམ་པ་ཐམས་ཅད་ཀྱི་གྲོང་དང་ཧ་ཅང་ཐག་མི་ཉེ་བའི་ནགས་ཚལ། རི་དྭགས་སྣ་ཚོགས་བག་ཡངས་སུ་རྒྱུ་བ། འབབ་ཆུ་ཕུན་སུམ་ཚོགས་པ་དང་ལྡན་པའི་དུས་སུ་མེ་ཏོག་སྣ་ཚོགས་འཆར་བ། བྱ་རྣམ་པ་སྣ་ཚོགས་ཀྱིས་སྐད་སྙན་པར་འབྱིན། ཆུ་བསིལ་ཞིང་དྭངས་པའི་རྫིང་བུ་འཁྱིལ་བ། ཁ་དོག་དྲི་རོ་ཕུན་སུམ་ཚོགས་པའི་ཤིང་འབྲས་དུས་སུ་སྨིན་པ། རྩྭ་སེར་འཇམ་གཉེན་ཤིང་ལྡེམ་པོར་སྐྱེས་པས་ཁེབས་ཤིང་ཉམས་དགའ་སྣང་བ་སྤྲོ་བའི་དབེན་པའི་གནས་ཤིག་ཏུ་ཚེ་འདིའི་སྤྱོད་ཡུལ་གང་ལ་ཡང་མ་ཆགས་པར་རང་ཉིད་གཅིག་པུར་འཁོད་ནས། ཉམས་ལེན་བྱེད་རྒྱུའི་སྐལ་པ་ཞིག་ནམ་འོང་ན་སྙམ་པའི་ཡིད་སྨོན་བྱེད་པ་ཡིན་ཏེ། སློབ་དཔོན་ཞི་བ་ལྷའི་ཞལ་ནས།
ནགས་ན་བྱ་དང་རི་དྭགས་དང་། །
ཤིང་དག་མི་སྙན་བརྗོད་མི་བྱེད། །
འགྲོགས་ན་བདེ་བ་དེ་དག་དང་། །
ནམ་ཞིག་ལྷན་ཅིག་བདག་གནས་འགྱུར། །
ཞེས་དང་། བུ་མོ་བདུན་གྱི་རྟོགས་བརྗོད་ལས། །
ཤིང་དྲུང་ནེ་ཙོ་ལྟར་ལྗང་བའི། །
དུར་བ་འཇམ་པོའི་གོས་ཅན་དུ། །
མཐོང་ཆོས་བདེ་བའི་དགའ་སྟོན་དེར། །
ནམ་ཞིག་བདག་ནི་ཉལ་བར་འགྱུར། །
ཞེས་དང་། རྒྱལ་བ་སྐལ་བཟང་རྒྱ་མཚོས།
ཡུལ་འདོད་ཡོན་འཆིང་བས་མ་བཅིང་པའི། །
གནས་ཉམས་སུ་དགའ་བའི་དབེན་པའི་ཚལ། །
དོན་བསམ་སྒོམ་རྣལ་འབྱོར་ལྷུར་ལེན་པར། །
མི་ཁོ་བོས་སྙིང་ནས་ཡིད་སྨོན་འཆའ། །
ཞེས་དང་། པཎ་ཆེན་བློ་བཟང་ཆོས་རྒྱན་གྱིས།
དོན་དེ་ཕྱིར་པདྨོའི་དྲ་བ་ཡིས། །
སྟེང་མཛེས་པར་ཁེབས་པའི་ཡིད་བཞིན་མཚོ། །
རྒྱངས་མིག་ལ་བབས་པའི་ངང་པ་བཞིན། །
གནས་དབེན་པའི་དགའ་ཚལ་སྙིང་ནས་དྲན། །
ཞེས་དང་། རྗེ་བཙུན་སྐལ་ལྡན་རྒྱ་མཚོས།
གྲོགས་བཟང་པོ་འགའ་རེ་རི་ན་བཞུགས། །
རི་ཤིན་ཏུ་དབེན་པའི་དགའ་ཚལ་ན། །
རང་གཅིག་པུར་དྲང་སྲོང་སྤྱོད་ལ་གནས། །
འདི་བསམ་ཞིང་བསམ་ཞིང་སྨོན་པ་སྐྱེས། །
ཞེས་དང་། རྗེ་བཙུན་ཤཱཀྱ་རིན་ཆེན་གྱིས།
ནགས་ནང་མེ་ཏོག་འཁྲིགས་ཤིང་ལྡིང་བའི་ཁྲོད། །
ཤིང་ལོའི་གནས་མལ་བརྟེན་ནས་ཞི་བའི་དོན། །
རྩེ་གཅིག་སེམས་པའི་དགའ་བདེ་དེ་ལྟ་བུ། །
ལྷ་ཡི་སྐྱེད་ཚལ་ལ་ཡང་ཡོད་པ་མིན། །
ངལ་དུབ་ཡོངས་སྤངས་སྐྱེ་བོས་དབེན་པའི་སར། །
རྩོད་དང་འཐབ་མོ་རྨོངས་དང་ཆགས་པ་ཡིས། །
གདུང་བ་བསྐྱེད་པའི་ནོར་དང་ལྡན་མིན་པར། །
གཅིག་པུར་སྤྱོད་པ་ནམ་ཞིག་ཡོངས་སྙམ་སེམས། །
ཞེས་གསུངས་སོ། །དེས་ན་རྒྱལ་བ་གོང་མ་རྣམས་ཀྱི་རྗེས་འཇུག་འོ་སྐོལ་རྣམས་ལ་རི་བོ་གནམ་ལ་སྙེགས་འདྲའི་རྩེ་མོ་དང་། ཕྲག་གོང་ན་སྤྲིན་དཀར་གཞོན་ནུ་གདུགས་དང་བ་དན་ལྟར་མཛེས་ཤིང་། སྐེད་པ་ན་ན་བུན་དངུལ་མདོག་དར་གྱི་ཡོལ་བ་ལྟར་བྲེས་པ། རྩ་བ་ན་ལྷ་ཡུལ་སྐྱེད་མོས་ཚལ་ལྟར་སྤང་གཤོང་ནེའུ་སིང་སྔོ་འཇམ་ལ་ཡིད་འོང་མཛེས་པའི་མེ་ཏོག་སྣ་ཚོགས་བཀྲ་བ། རི་ངོས་ནས་འབྲོག་པའི་སྒོ་ཕྱུགས་ཟས་ལ་བཀྲམ་པ་ལྟར། ཤ་བ་དང་རྣ་བ་དགོ་བ་སོགས་སྤུ་སྡུག་རི་དྭགས་དུ་མ་ཁྱུ་ཁྱུ་བྱས་རྒྱུ་བ། རྩི་ཤིང་སྣ་ཚོགས་སྐྱེས་པའི་རྩ་རྩེ་ན་ཁུ་བྱུག་དང་འཇོལ་མོ་སོགས་བྱ་བྱེའུ་སྐད་སྙན་པ་དུ་མ་སྒྲོག་བཞིན་དུ་གནས་པ། སོས་ཀ་འདོད་པས་མྱོས་པའི་གཞོན་ནུ་དང་ན་ཆུང་མཛེས་མ་ནགས་ནང་དུ་འཁོད་ནས་བརྩེ་དགའ་སྐྱོང་ཞིང་གླུ་ལེན་པ་ལྟར། སྦྲང་རྩིའི་ཆང་གིས་མྱོས་པའི་བུང་བའི་ཁ་ཡིས་མེ་ཏོག་ལ་བསྣུན་ཅིང་འདར་བའི་སྐད་ཀྱིས་ཟིར་ཟིར་གྱི་གླུ་ལེན་པ། ལྷ་ཡི་བུ་མོས་དགའ་བའི་ཅོ་འདྲི་བྱེད་པ་བཞིན། རི་ཡི་ངོགས་ན་བསིལ་བའི་ཆུས་ཆལ་ཆིལ་གྱི་སྒྲས་སྒྲོག་བཞིན་འབབ་པ། ཚད་པས་གདུངས་པའི་དུས་སུ་རི་ཟུར་དུ་ཕྱིན་ན་ལྷ་ཡི་བསིལ་ཡབ་ཀྱིས་གཡབ་པ་ལྟར། རླུང་བསིལ་བུར་ལྡང་བས་བསིལ་བའི་བདེ་བ་ངང་གིས་སྟེར་བའི་ཕུན་སུམ་ཚོགས་པའི་དབེན་པའི་གནས་སུ། དམ་པའི་ཆོས་གྱིས་ཞེས་ཡང་ཡང་གསུངས་ཏེ། ཟླ་བ་སྒྲོན་མའི་མདོ་ལས།
གྲོང་དང་གྲོང་ཁྱེར་དག་ལ་དགའ་སྤོངས་ལ། །
རྟག་ཏུ་དབེན་པའི་ནགས་ཁྲོད་བརྟེན་པར་གྱིས། །
བསེ་རུ་ལྟ་བུར་རྟག་ཏུ་གཉིས་མེད་བྱོས། །
རིང་པོར་མི་ཐོག་ཏིང་འཛིན་མཆོག་ཐོབ་འགྱུར། །
ཞེས་དང་། ཇོ་བོ་རྗེས།
སེམས་ལ་གནོད་པའི་ཡུལ་དང་ཐག་བསྲིང་རྟག་ཏུ་དགེ་བ་འཕེལ་སར་སྡོད། །
བརྟན་པ་མ་ཐོབ་བར་དུ་འདུ་འཛིས་གནོད་པས་དབེན་པའི་ནགས་ཁྲོད་བརྟེན། །
ཞེས་དང་། རྗེ་རིན་པོ་ཆེས།
སྣ་ཚོགས་འདམ་སྐྱེས་དཔག་མེད་གཅལ་དུ་བཀྲམ། །
རྐང་དྲུག་ལྡན་རྣམས་མང་པོས་སྒྲ་དབྱངས་སྒྲོག །
སྙན་པའི་དར་དིར་སྒྲོག་པར་བྱེད་པ་ཡི། །
དབེན་གནས་དམ་པ་བརྟེན་དང་རྒྱལ་ཁམས་པ། །
ཞེས་དང་། ཀློང་ཆེན་རབ་འབྱམས་ཀྱིས།
ཨེ་མ་དད་ལྡན་ཐར་པ་འདོད་པ་དག །
གསང་ཆེན་བླ་མེད་དོན་ལ་རབ་ཞུགས་ནས། །
གཅིག་པུར་དབེན་པར་སྒྲུབ་པ་སྙིང་པོར་མཛོད། །
ཚེ་འདིར་ཆོས་སྐུའི་གཏན་སྲིད་ཟིན་པ་ལགས། །
ཞེས་དང་། རྒྱལ་སྲས་ཐོགས་མེད་ཀྱིས།
ཡུལ་ངན་སྤངས་པས་ཉོན་མོངས་རིམ་གྱིས་འགྲིབ། །
རྣམ་གཡེང་མེད་པས་དགེ་སྦྱོར་ངང་གིས་འཕེལ། །
རིག་པ་དྭངས་པས་ཆོས་ལ་ངེས་ཤེས་སྐྱེ། །
དབེན་པ་བརྟེན་པ་རྒྱལ་སྲས་ལག་ལེན་ཡིན། །
ཞེས་དང་། འཆད་ཁ་བའི་ཞལ་ནས། དཀའ་ཐུབ་ཀྱི་རི་སུལ་དུ་དྲང་སྲོང་གི་སྤྱོད་ཚུལ་གྱིས་གནས་པ་ཞིག་བྱུང་ན་གཟོད་ཕས་བུ་གསོས་བྱ་བ་ཡིན་གསུངས། དེས་ན་དམ་པ་གོང་མ་རྣམས་ཀྱི་རྣམ་ཐར་ལ་ཁ་མིག་ཡར་བལྟ་བྱས། གསུང་རྡོ་རྗེའི་ཚིག་རྣམས་དང་དུ་བླངས་ནས་ཚེ་འདིའི་འཁྲི་བ་ཐམས་ཅད་རྦད་ཀྱིས་བཅད་ནས། དམ་པ་གོང་མས་བསྔགས་ཤིང་སྨོན་པའི་རི་ཁྲོད་དབེན་པའི་གནས་སུ་ཧྲུལ་པོའི་གོས་གྱོན་ཞིང་། ངན་ངོན་གྱི་ཟས་ཟོས་ནས་རང་ལ་སྔར་བླ་མས་ཟབ་རྒྱས་གདམས་པ་གང་བསྟན་པ་དེ་ཉམས་སུ་ལེན་པ་ལ་ཉིན་མཚན་མེད་པར་བརྩོན་པར་གྱིས་ཤིག །སྨྲས་པ། སྐྱེ་འཆི་འཁོར་བའི་སྡུག་བསྔལ་ལེགས་བསམས་ནས། །བླ་མའི་ཞབས་བསྟེན་ཟབ་རྒྱས་གདམས་པ་བླངས། །འགྲོ་ཀུན་དོན་དུ་རྫོགས་པའི་སངས་རྒྱས་ཀྱི། །གོ་འཕང་ཐོབ་འདོད་བསམ་པས་ཀུན་བླངས་ནས། །རྒྱབ་རི་མཐོ་ཞིང་རྩེ་ལ་སྤྲིན་དཀར་ལྡིང་། །ས་ཕྱོགས་གཙང་མའི་རྡོ་ཡི་འབབ་སྟེགས་ན། །འབབ་ཆུ་གཙང་མས་འཐུང་འཐུང་ཟེར་བ་ལྟར། །ལྷུང་ལྷུང་སྐད་སྙན་སྒྲོག་བཞིན་ཆད་མེད་འབབ། །ལོ་མ་མེ་ཏོག་འབྲས་བུའི་ཡོངས་མཛེས་པའི། །ལྗོན་ཤིང་དྲི་བཞོན་བསེར་བུས་བསྐུལ་བའི་མོད། །རྩེ་གཅིག་བསམ་གཏན་བསྒོམ་རྣམས་འདིར་ཤོག་ཅེས། །ལག་པ་གཡོབ་ལྟར་ཡལ་འདབ་ཕྱོགས་ཀུན་བསྐྱོད། །རེས་འགའ་ཏིང་འཛིན་བསྒོམ་དུས་འདི་ལྟར་དུ། །སྡོད་དགོས་ཟེར་ལྟར་གཡོ་བ་མེད་པར་གནས། །རི་ཁྲོད་པ་ལ་འབོལ་སྟན་བཏིང་བ་ལྟར། །ས་གཞི་ཀུན་ལ་ཤིང་ལོ་དུ་མ་བརྩེགས། །བསམ་གཏན་པ་ལ་མཆོད་སྤྲིན་བསྒྲིགས་པ་ལྟར། །དྲི་ལྡན་མེ་ཏོག་གསར་པས་ཁོར་ཡུག་གང་། །སྦྲང་རྩིའི་ཆང་གིས་མྱོས་པའི་བུང་བ་ཡིས། །འཕུར་ལྡིང་གཡོ་ཞིང་སྙན་པའི་དར་དིར་སྒྲོག །སྔོ་ལྗང་རྩྭ་འཇམ་སྐྱེས་པའི་ས་གཞི་ལ། །ལུས་མཛེས་རི་དྭགས་དུ་མ་བག་ཕེབས་རྒྱུ། །ལྗོན་ཤིང་ཡལ་གར་བྱ་དང་བྱིའུ་ཚོགས། །དགའ་ཞིང་འཕྱོ་ལ་ལྡིང་ཞིང་སྐད་སྙན་འབྱིན། །ལྷ་ཡུལ་སྐྱེད་ཚལ་མི་ཡུལ་འཕོས་འདྲ་བའི། །ཕུན་སུམ་ཚོགས་པའི་དབེན་པའི་དགའ་ཚལ་དུ། །གོམ་བདུན་སྤོས་ཀྱང་བསོད་ནམས་རྒྱ་ཆེན་ཐོབ། །སོང་ནས་བསྡད་ན་བདེ་སྐྱིད་སྙན་གསུམ་འབྱུང་། །ཉམས་ལེན་བྱས་ན་བླ་མེད་བྱང་ཆུབ་བརྙེས། །དེ་ཕྱིར་སྐལ་ལྡན་སྙིང་གི་སློབ་བུ་རྣམས། །དམ་པ་གོང་མའི་རྣམ་ཐར་ཇི་བཞིན་དུ། །ཚེ་འདིའི་འཁྲི་བ་ཐམས་ཅད་རྦད་ཀྱིས་ཆོད། །ཉམས་དགའ་རིག་པ་དྭངས་པའི་རི་ཁྲོད་དུ། །རྒྱབ་ཏུ་གཞན་ལ་མི་མཁོའི་གོས་གྱོན་ཞིང་། །ཁ་རུ་གང་བྱུང་ངན་ངོན་བཟའ་བཏུང་བྱས། །ཟབ་རྒྱས་གདམས་པ་ཉམས་སུ་ལེན་པ་ལ། །ཉིན་མཚན་མེད་པར་རབ་ཏུ་འབད་འཚལ་ལོ། །ཞེས་སྨྲས་པའོ།།
༈ །།ཡང་མཁས་བཙུན་བཟང་གསུམ་འཛོམ་པའི་སྐལ་ལྡན་གྱི་བུ་ཆེན་རྩེ་བརྒྱད་བླ་མ། བོན་མོ་ཕུག་གི་བླ་མ་སོགས། ས་དགེ་རྙིང་འབྲུག་གི་ཆོས་རྒྱུད་འཛིན་པའི། ཚེ་བློས་བཏང་གི་སློབ་མ་ལྔ་བཅུ་ལྷག་ཙམ་ལ་གདམས་པ། འོ་སྐལ་ལྡན་བུ་ཀུན། སྤྱིར་བདག་ཅག་གི་སྟོན་པ་ཐུགས་རྗེ་ཅན་གྱིས་བ་སྟན་པ་རིན་པོ་ཆེ་འདི་ལས་མར་མེ་གཅིག་ལས་གཉིས་མཆེད་ཀྱི་ཚུལ་དུ། རྒྱ་གར་འཕགས་པའི་ཡུལ་དུ་ཉན་ཐོས་སྡེ་བ་བཅོ་བརྒྱད། གངས་ཅན་འཛིན་མའི་ཁྱོན་འདིར། ས་དགེ་རྙིང་འབྲུག །འབྲི་སྟག་དཀར་གསུམ། ཞི་བྱེད་གཅོད་ཡུལ། ཇོ་ནང་བོ་དོང་པ་སོགས་གྲུབ་པའི་མཐའ་ཁྱད་པར་ཅན་མི་འདྲ་བ་མང་དུ་བྱུང་བ་ཐམས་ཅད་རྒྱལ་བའི་བསྟན་པ་ཁོ་ན་ལས་མཆེད་པ་ཡིན་པས། ངེས་དོན་ལུང་རིགས་ལ་མཁས་ཤིང་། ཉམས་མྱོང་དང་ལྡན་པའི་རྣལ་འབྱོར་པས་དཔྱད་ན་ཐམས་ཅད་ཀྱི་དགོངས་པ་གཅིག་ཏུ་འབབ་སྟེ། སངས་རྒྱས་སྣང་བ་མཐའ་ཡས་ངུར་སྨྲིག་གར་གྱིས་རྣམ་རོལ་པཎ་ཆེན་བློ་བཟང་ཆོས་ཀྱི་རྒྱལ་མཚན་གྱི་ཞལ་གྱི་བུམ་བཟང་ལས།
ལྷན་ཅིག་སྐྱེས་སྦྱོར་ག་འུ་མ། །
ལྔ་ལྡན་རོ་སྙོམས་ཡི་གེ་བཞི། །
ཞི་བྱེད་གཅོད་ཡུལ་རྫོགས་ཆེན་དང་། །
དབུ་མའི་ལྟ་ཁྲིད་ལ་སོགས་པ། །
སོ་སོར་མིང་འདོགས་མང་ན་ཡང་། །
ངེས་དོན་ལུང་རིགས་ལ་མཁས་ཤིང་། །
ཉམས་མྱོང་ཅན་གྱི་རྣལ་འབྱོར་པས། །
དཔྱད་ན་དགོངས་པ་གཅིག་ཏུ་འབབ། །
ཞེས་དང་། འབྲུག་པ་ཀུན་ལེགས་ཀྱིས།
ཕྱག་ཆེན་དང་རྫོགས་ཆེན་དབུ་མ་གསུམ། །
མཁས་པས་བལྟས་ན་གཅིག་ཏུ་འདུག །
བླུན་པོ་ཆོས་སྤོང་མཛད་འདོད་རྣམས། །
སོ་སོར་ཕྱེས་ལ་ང་ཡིར་བསྒོམས། །
འབྲུག་པ་ཀུན་ལེགས་དེ་སྐད་ལོ། །
ཞེས་དང་། རྗེ་སྐལ་ལྡན་རྒྱ་མཚོས།
ཆོས་རང་རང་མོས་པའི་ངོ་ན་ཟབ། །
མཆོག་སངས་རྒྱས་ཐོབ་པའི་ཐབས་དམ་པ། །
ས་དགེ་ལྡན་གསར་རྙིང་ཀུན་ལ་ཡོད། །
གཞན་མ་སྨོད་ཀུན་ལ་དག་སྣང་སྦྱོངས། །
གསུངས། དེས་ན་ཁྱེད་རྣམས་ཀྱིས་གཞན་གྱི་ཆོས་དང་གང་ཟག་ཡོངས་ལ་ཉེ་རིང་ཕྱོགས་རིས་ཆགས་སྡང་གིས་ཀུན་ནས་བསླངས་ཏེ་བཟང་ངན་འདོར་ལེན། བརྙས་སྨོད་ཁྱད་གསོད་སུན་འབྱིན་བྱས་ཆོས་སྤོང་གི་ལས་བྱེད་མི་རུང་སྟེ། རྗེ་བཙུན་ཡེ་ཤེས་རྒྱལ་མཚན་གྱིས། རང་ལུགས་འདི་བདེན་གྱི། ཆོས་བྱེད་གཞན་གྱི་གྲུབ་མཐའ་ནི་མ་རུང་པའོ། །དེ་འཛིན་པའི་སྐྱེས་བུ་ནི་གཏི་མུག་པའོ། །ཞེས་སྨོད་པ་ནི་མདོ་ལས་གསུངས་པའི་ཆོས་སྤོང་གི་ལས། འབྲས་བུ་སྡུག་བསྔལ་མི་བཟད་པ་འབྱུང་བའི་རྒྱུ་ཡིན་པས་སྲོག་གི་ཕྱིར་ཡང་དེ་ལྟ་བུའི་ལས་ལ་འཇུག་མི་ཉན་གསུངས། དེས་ན་འོ་སྐོལ་རྣམས་ཀྱི་རྗེ་བདག་ཉིད་ཆེན་པོས་ལམ་གྱི་རིམ་པའི་ཆེ་བ་བཞི་གསུངས་པའི་དགོངས་པ་ལྟར་བསྟན་པ་ཐམས་ཅད་འགལ་མེད་དུ་རྟོགས་ཤིང་། གསུང་རབ་མ་ལུས་གདམས་པར་འཆར་དགོས་ཏེ། རྭ་སྒྲེང་ཁྲི་ཆེན་རྡོ་རྗེ་འཆང་གི་ཞལ་ནས། གང་ཤར་ངོས་འཛིན་ལྟ་བའི་གནད། འདི་འདྲ་བ་ནི། རང་ཅག་རི་བོ་དགེ་ལུགས་པ་དང་། རྙིང་མ་པ་རྒད་པོ་རྣམས་དང་། ས་སྐྱ་པ་སོགས་མཐའ་དག་དགོངས་པ་མཐུན་པ་ཡིན་ཞེས། ཐམས་ཅད་ཀྱི་ལྟ་བའི་དགོངས་པ་མཐུན་ཚུལ་རྒྱས་པར་གསུངས་པའི་མཇུག་ཏུ། རྗེ་བླ་མ་ཙོང་ཁ་བའི་མན་ངག་ལ་བརྟེན་ན། འདི་འདྲ་བའི་བཤད་པ་གུ་ཡངས་པོ་རྒྱབ་ཆོག་གསུངས་སོ། །དེ་ནས་བོད་དུ་དར་བའི་གྲུབ་མཐའ་ཐམས་ཅད་དགོངས་པ་མཐུན་ཅིང་། ཀུན་ཀྱང་རྒྱལ་བསྟན་ཁོ་ན་ཡིན་པས། ཆོས་ལུགས་གྲུབ་མཐའ་མི་འདྲ་བ་ཡོངས་ལ་དག་སྣང་ཕྱོགས་མེད་དུ་སྦྱོང་བ་གནད་ཆེ་སྟེ། པཎ་ཆེན་བློ་བཟང་ཡེ་ཤེས་ཀྱི་ཞལ་ནས།
དབུས་གཙང་མངའ་རིས་བར་གྱི་གྲུབ་པའི་མཐའ། །
ཀུན་ཀྱང་རྒྱལ་བསྟན་ཁོ་ན་ཡིན་པས་ན། །
ཕྱོགས་ལྷུང་གདོན་གྱིས་སྡང་ཤུགས་མ་མཛད་པར། །
དག་སྣང་ནོར་བུའི་འོད་ཀྱིས་ཁྱབ་ན་ལེགས། །
ཞེས་དང་། རིག་འཛིན་གང་ཤར་རང་གྲོལ་གྱིས།
དེང་སང་ཆོས་ལུགས་གྲུབ་མཐའ་མང་། །
ཐམས་ཅད་སངས་རྒྱས་ལམ་དུ་གཅིག །
དོན་མེད་ཁ་སྡིག་མ་བསོག་པར། །
ཀུན་ལ་དག་སྣང་མཛོད་ཅིག་ཨང་། །
ཞེས་དང་། རྒྱལ་དབང་རྗེས།
སེམས་རྒྱུད་གཤའ་མ་གཅིག་འདུལ་ན་དག་སྣང་ཕྱོགས་མེད་དུ་སྦྱོངས་དང་། །
དག་སྣང་ཕྱོགས་མེད་དུ་སྦྱངས་པས་དག་པ་རབ་འབྱམས་སུ་འཆར་བ། །
ཞེས་དང་། ཡང་དགོན་པས།
མདོར་ན་མངོན་ཤེས་མ་ཐོབ་བར། །
དམ་པ་སུ་ཡིན་མི་ཤེས་པས། །
སུ་ལའང་བརྙས་པ་མི་བྱ་ཞིང་། །
བཟང་པོར་བལྟ་ཞིང་དག་སྣང་སྦྱང་། །
ཞེས་དང་། རྗེ་བཙུན་ཡེ་ཤེས་རྒྱལ་མཚན་གྱིས། རང་རེ་རྣམས་སྤྱིར་ལུས་ཅན་ཀུན་དང་། སྒོས་ཆོས་མཛད་ཡོངས་ལ་དག་སྣང་འབྱོངས་པ་ཞིག་གཙོ་བོར་བྱ་དགོས། ཞེས་དང་། རྒྱལ་བ་དགེ་འདུན་གྲུབ་ཀྱིས། སྤྱིར་ལུས་ཅན་ཀུན་ལ་བཀའ་དྲིན་སོམས། །སྒོས་ཆོས་མཛད་ཡོངས་ལ་དག་སྣང་སྦྱོངས། །ཞེས་དང་། པཎ་ཆེན་ཆོས་ཀྱི་རྒྱལ་མཚན་གྱིས། འཕགས་པའི་སྐྱེ་བོ་རྣམས་ཀྱི་མཛད་པ་རྣམ་ཐར་སོ་སོའི་སྐྱེ་བོ་རྣམས་ཀྱི་ཡུལ་ལས་འདས་ཤིང་། ཆོས་དང་སྐྱེས་བུ་དམ་པ་ལ་བརྟེན་པའི་སྡིག་པ་ཤིན་ཏུ་མི་བཟད་པས། ཕྱོགས་འཛིན་གྱི་སྡང་ཤུགས་དོར་ནས་དག་སྣང་ནོར་བུའི་འོད་ཀྱིས་ཁྱབ་པར་མཛད་དུ་གསོལ་ཞེས་ཆོས་ཀྱི་རྒྱལ་མཚན་གསོལ་བ་འདེབས་སོ། །གསུངས། སྨྲས་པ། མ་འདྲིས་མཛའ་བཤེས་ཆེན་པོ་སངས་རྒྱས་ཀྱིས། །ནམ་མཁས་གར་ཁྱབ་སེམས་ཅན་ཐམས་ཅད་ལ། །གང་ལ་གང་འདུལ་དེ་ལ་དེར་སྟོན་པའི། །གསུང་རབ་རྒྱ་མཚོའི་གཏིང་མཐའ་དཔག་པར་དཀའ། ཁ་ཅིག་གསུང་རབ་དགོངས་པ་ཕྱོགས་གཅིག་ཏུ། །འབེབས་པར་འདོད་ཀྱང་གསུང་རབ་རྒྱ་ཆེའི་ཕྱིར། །དགོངས་པ་མ་ལོན་འདོར་ལེན་བྱེད་དགོས་བྱུང་། །འདོར་ལེན་ཤེས་ལ་མཁས་པ་སུ་ཞིག་ཟེར། །གང་ཟག་རྒྱུད་ཚོད་མཐོ་དམན་སྣ་ཚོགས་པའི། །དབང་གིས་ཆོས་ལུགས་མི་འདྲ་སྣ་ཚོགས་ཡོད། །ཕན་ཚུན་འགལ་བ་ལྟར་སྣང་ཐམས་ཅད་པོ། །འདོར་རྒྱུ་ཡིན་ན་མདོ་སྔགས་གཉིས་ཀྱིས་ཀྱང་། །ནང་ན་འགལ་བ་ལྟར་སྣང་དུ་མ་སྣང་། །དེ་ལྟར་ཡིན་ན་རྒྱལ་བའི་གསུང་རབ་དང་། །དགོངས་འགྲེལ་བླ་མ་སོ་སོའི་མན་ངག་གི །ནང་ན་འགལ་བ་ལྟར་སྣང་མང་པོ་གདའ། །བོད་དུ་འགྱུར་བའི་བཀའ་བསྟན་འདིའི་ནང་ན། །བཟང་ངན་འདོར་ལེན་མང་པོ་ཞིག་ཡོད་ན། །ཆོས་ཕུང་བརྒྱད་ཁྲི་བཞི་སྟོང་འགྱུར་ཙ་ན། །ཆོས་སྤོང་ཅི་འདྲ་མཛད་དགོས་ཐུགས་བསམ་ཐོངས། ཁ་ཅིག་བློ་གྲོས་ཆུང་ངུས་གཞལ་གཞལ་ནས། །རྒྱལ་བའི་གསུང་རབ་ཕ་མཐའ་རྟོགས་སྙམ་པ། །ནམ་མཁའ་འདོམ་གྱིས་འཇལ་ནས་ཚད་ལེན་ཅིང་། །རྡོ་སྐས་འཛེགས་ནས་ཉི་མ་འཛིན་སྙམ་འདྲ། །སྨན་པས་སྨན་ཀུན་ནད་པ་གཅིག་ཙམ་དོན། །མ་ཡིན་ཀུན་གྱི་དོན་དུ་བསགས་པ་བཞིན། །རྒྱལ་བའི་གསུང་རབ་སེམས་ཅན་གཅིག་ཙམ་ལ། །གསུངས་པ་མ་ཡིན་འགྲོ་ཀུན་དོན་དུ་གསུངས། །དེ་དག་མི་གཅིག་རྒྱུད་ལ་མ་ཕན་ཀྱང་། །སེམས་ཅན་སོ་སོའི་རྒྱུད་ལ་ཕན་ཆེ་བས། །མི་ཕན་ཆོས་ཤིག་རྒྱལ་བས་གསུངས་པ་མེད། །དེ་ཕྱིར་འདོར་རྒྱུའི་ཆོས་ནི་གཅིག་ཀྱང་མེད། །མི་གཅིག་བློ་ལ་འཐད་ཅིང་རྒྱུད་ལ་ཕན། །ཕྱོགས་མཐུན་ཙམ་བླངས་གཞན་མ་འདོར་གྱུར་ན། །སངས་རྒྱས་བསྟན་པ་ཕལ་ཆེར་བསྣུབས་པ་ཡིན། །སེམས་ཅན་དཔག་མེད་བདེ་སྐྱིད་ལ་གནོད་འགྱུར། །སྐོམ་པས་ཆུ་ཀླུང་རྫོགས་པར་མ་འཐུང་ཀྱང་། །ཆུ་འགའ་འཐུངས་པས་ཡིད་ཀྱང་ངོམས་པ་ལྟར། །གཅིག་གིས་ཆོས་ཀུན་ཉམས་སུ་མ་ལོན་ཀྱང་། །གང་མོས་ཉམས་སུ་བླངས་པས་གྲོལ་བར་འགྱུར། །ཐམས་ཅད་ཉམས་སུ་མ་བླངས་མི་གྲོལ་ན། །བོད་ལ་ཆོས་ཕུང་བརྒྱད་ཁྲི་བཞི་སྟོང་ལས། །ཅུང་ཟད་ཙམ་ལས་ཐམས་ཅད་མ་འགྱུར་བས། །ད་དུང་བསྒྱུར་དགོས་རྒྱ་གར་ཡུལ་དུ་རྒྱུགས། །སྔོན་བྱོན་རྒྱ་བོད་མཁས་གྲུབ་ཕལ་མོ་ཆེ། །གདམས་ངག་རེ་རེ་ཙམ་གྱིས་རྒྱུད་གྲོལ་བ། །བརྒྱ་དགོས་འདུག་ན་སྟོང་ཡོད་རྣམ་ཐར་གཟིགས། །དེ་རྣམས་གྲོལ་བ་མིན་ཞེས་ཟེར་ཕོད་དམ། །བསྟན་པ་ཐམས་ཅད་འགལ་བ་མེད་པར་རྟོགས། །གསུང་རབ་གཅིག་ཀྱང་མ་ལུས་གདམས་པར་ཤར། །རྒྱལ་བའི་དགོངས་པ་བདེ་བླག་མ་རྙེད་རུང་། །ཆོས་སྤོང་ཉེས་སྤྱོད་གཡང་ལ་མ་མཆོངས་ཤིག །ཨེ་མ་ཆོས་མཐུན་སྙིང་གི་སློབ་བུ་ཚོ། །དག་སྣང་ཕྱོགས་མེད་རྩེ་དགའ་རྒོད་བཞིན་དུ། །མདོ་རྒྱུད་མན་ངག་ལམ་ཆེན་ལ་ཞུགས་ནས། །ཐར་པའི་གྲོང་ཁྱེར་ཉམས་དགའ་ད་སྙོགས་ཤིག །དམ་པས་བྱིན་བརླབས་གནས་ཆེན་གངས་རི་ནས། །དམ་ཆོས་བྱེད་པའི་ཚོགས་དྲུག་རང་གྲོལ་གྱིས། །དམ་གཙང་སྐལ་ལྡན་སློབ་མའི་ཚོགས་རྣམས་ལ། །དམ་ཆོས་དེ་དང་དེ་འདྲ་བསྟན་ནས་སོང་། །ཞེས་སྐལ་ལྡན་སློབ་མ་ཡོངས་ལ་ཕན་པའི་གདམས་པ་རྣམས་ལེགས་པར་བཤད་ཟིན་ཏོ། །དེ་ལྟར་སྐལ་ལྡན་གྱི་སློབ་མ་རྣམས་ལ་སྔ་ཕྱི་རིམ་པ་བྱས། གང་ལ་གང་འདོད་ཀྱི་ཟབ་པ་དང་རྒྱ་ཆེ་བའི་ཆོས་ཀྱི་དགའ་སྟོན་འགྱེད་པ་རྣམས་གླེགས་བམ་དུ་བཀོད་ནས། ཀུན་ལ་ལུང་ཁྲིད་བྱས་པའི་མཇུག་ཏུ་གྲྭ་བུ་སློབ་རྣམས་ཀྱིས་བཀའ་དྲིན་གཏང་རག་ཏུ་ཟང་ཟིང་ནོར་གྱི་འབུལ་བ་ཚོགས་ཀྱི་འཁོར་ལོའི་དགའ་སྟོན་བྱས་ནས། བསྟོད་ཚིག་སྙན་པོས་མདུན་བསུས་ཏེ་མཉམ་མེད་ཇོ་བོ་ཆེན་པོའི་གསུང་གི་ཡན་ལག་བདུན་པའི་སྨོན་ལམ་གྱིས་མཚམས་སྦྱོར་འདི་ལྟར་བྱས་སོ། །སྡེ་སྣོད་གསུམ་གྱི་ཤམ་བུ་མཛེས། །བསླབ་གསུམ་ནོར་བུའི་ཏོག་གིས་མཚན། །གདུལ་བྱ་ལྷ་ཁང་སྟེང་ན་མཛེས། །རྗེ་རྒྱལ་མཚན་ལྟ་བུའི་རྣལ་འབྱོར་པ། །གཞན་ཕན་བྱང་སེམས་རྩལ་སྟོབས་ཆེ། །ཐབས་མཁས་བསྡུ་བཞིའི་གོམ་སྟབས་བསྒྱུར། །བསྟན་འགྲོར་ཕན་པའི་ཁུར་ཆེན་འཁུར། །རྗེ་གླང་ཆེན་ལྟ་བུའི་རྣལ་འབྱོར་པ། །ཚོགས་གཉིས་མེ་ཤེལ་ཁམས་ལས་འཁྲུངས། །ཟབ་རྒྱས་ཆོས་ཀྱི་འོད་སྟོང་འགྱེད། །འགྲོ་ཀུན་མ་རིག་མུན་པ་སེལ། །རྗེ་ཉི་མ་ལྟ་བུའི་རྣལ་འབྱོར་པ། །ཞུ་ཚིག་བསེར་བུས་བསྐྱོད་ནུས་ན། །རྣམ་དཔྱོད་ཡལ་འདབ་རྒྱས་པ་ལས། །ཞལ་གདམས་དྲི་བཟང་ཡང་ཡང་འཐུལ། །རྗེ་ཙནྡན་ལྟ་བུའི་རྣལ་འབྱོར་པ། །བུ་སློབ་གསེར་དངུལ་བུམ་བཟང་དུ། །མྱང་གྲོལ་ཆོས་ཀྱི་བདུད་རྩི་དེ། །ཅི་ཙམ་འབྱོ་ཡང་འཛད་པ་མེད། །རྗེ་བུམ་བཟང་ལྟ་བུའི་རྣལ་འབྱོར་པ། །ལུང་གི་ཆོས་ཀྱི་ཡལ་འདབ་རྒྱས། །རྟོགས་པའི་ཆོས་ཀྱི་འབྲས་བུ་སྨིན། །གདུལ་བྱ་ལྷ་བུའི་རེ་བ་སྐོང་། །རྗེ་དཔག་བསམ་ལྟ་བུའི་རྣལ་འབྱོར་པ། །མཁས་བཙུན་བཟང་པོའི་རྩལ་གསུམ་རྫོགས། །འཆད་རྩོད་རྩོམ་པའི་གཡུ་རལ་རྒྱས། །ཚད་མེད་བཞི་ཡི་སྡེར་བཞི་བགྲད། །རྗེ་སེངྒེ་ལྟ་བུའི་རྣལ་འབྱོར་པ། །སྒྲིབ་གཉིས་སྒོ་ངའི་སྦུབས་ནས་ཐོན། །ཐབས་ཤེས་གཉིས་ཀྱི་གཤོག་སྒྲོ་རྒྱས། །ཐམས་ཅད་མཁྱེན་པའི་མཁའ་ལ་ལྡིང་། །རྗེ་ཁྱུང་ཆེན་ལྟ་བུའི་རྣལ་འབྱོར་པ། །བྱམས་དང་བརྩེ་བའི་སྤྲིན་ཕུང་འཁྲིགས། །ཐེག་ཆེན་ཆོས་ཀྱི་སྒྲ་དབྱངས་སྒྲོག །སྙན་པའི་ཆར་པ་ཕྱོགས་བཅུར་འབེབ། །རྗེ་གཡུ་འབྲུག་ལྟ་བུའི་རྣལ་འབྱོར་པ། ཁྱེད་ཀྱི་མཁྱེན་རབ་ལྡེ་མིག་གིས། །གསུང་རབ་རིན་ཆེན་མཛོད་ཀྱི་སྒོ། །ཕྱེས་ནས་གང་འདོད་བྱིན་པའི་མོད། །རབ་དགའི་ས་ཐོབ་བཞིན་དུ་སྤྲོ། །བཀའ་དྲིན་ཆེ་འོ་ཆོས་ཀྱི་རྗེ། །དྲིན་ལན་བསྒྲུབ་པའི་མཆོད་པ་འབུལ། །ད་དུང་བྱང་ཆུབ་མ་ཐོབ་བར། །འབྲལ་མེད་རྗེས་སུ་བཟུང་དུ་གསོལ། །ཚེ་རབས་ཇོ་བོའི་གསུངས་ཀུན་ཏུ་དལ་འབྱོར་རྟེན། །ཕུན་སུམ་ཚོགས་པ་ཡོད་གྱུར་ནས། །དཀོན་མཆོག་གསུམ་ལ་སྒོ་གསུམ་གྱིས། །ཕྱག་དང་མཆོད་པས་བཀུར་བར་ཤོག །སྟོབས་བཞི་ཚང་བས་སྡིག་བཤགས་ཤིང་། །དགེ་བ་ཀུན་ལ་ཡི་རང་ཤོག །ཆོས་ཀྱི་འཁོར་ལོ་བསྐོར་བྱེད་པའི། །བསྐུལ་མ་དྲག་ཏུ་ཐེབས་པར་ཤོག །མྱ་ངན་འདའ་སྟོན་གང་བཞེད་ལ། །མི་འདའ་གསོལ་བ་ཐེབས་པར་ཤོག །ཇི་ལྟར་བསྔོས་ཤིང་སྨོན་པ་རྣམས། །བསམ་པ་ཉིད་ནས་འགྲུབ་པར་ཤོག །ཅེས་པ་དང་། གཞན་ཡང་ཕྱག་དང་བཅས་བསྔོ་བ་དང་སྨོན་ལམ་དུ་མས་མཚམས་སྦྱོར་བྱས་སོ། །སྨྲས་པ། རྒྱལ་བའི་བསྟན་པ་འཛིན་སྐྱོང་སྤེལ་ལ་འགྲན་པའི་ཟླ་བྲལ་ཆོས་རྒྱལ་ངག་གི་དབང་པོ་དང་། །ཇི་ལྟའི་གནས་ལུགས་མངོན་དུ་གྱུར་པས་ཇི་སྙེད་ཆོས་ཀུན་མཁྱེན་པའི་འཇམ་དཔལ་རྡོ་རྗེ་དང་། །ཐོས་བསམ་རྒྱ་ཆེན་མཛད་པས་གསུང་རབ་མ་ལུས་གདམས་པར་ཤར་བའི་འཇམ་དབྱངས་རྒྱ་མཚོ་སོགས། །དགེ་བའི་བཤེས་གཉེན་བརྒྱ་ཕྲག་ཙམ་གྱི་ཞལ་མཐོང་གསུང་དབྱངས་ཐོས་པའི་སྐལ་པ་བྱུང་བ་བཟང་། །བླ་མ་རྣམས་ཀྱི་ཞལ་གྱི་བུམ་བཟང་ལས་ཐོན་གདམས་ངག་བདུད་རྩི་རྣམས། །དད་གུས་གསེར་གྱི་སྣོད་དུ་བླངས་ནས་རྣམ་དཔྱོད་ལྗགས་ཀྱིས་ངོམས་མེད་མྱང་། །རྒྱལ་བའི་གསུང་རབ་མདོ་རྒྱུད་མན་ངག་གཏེར་མཛོད་མང་པོའི་སྒོ་ཕྱེས་ནས། །གདམས་ངག་རིན་ཆེན་ཉེར་མཁོ་མང་པོ་རང་རྒྱུད་ཨམ་ཕྲག་གཡོན་པར་བཅུག །ངོ་མཚར་ཟབ་རྒྱས་གདམས་པས་ཕྱུག་པའི་མོད། །མི་མེད་དབེན་པའི་རི་ཁྲོད་དགའ་ཚལ་བསྙེགས། །རྩེ་གཅིག་བསྒོམས་པས་བླ་མའི་བྱིན་རླབས་ཀྱིས། །བྱང་ཆུབ་སེམས་སོགས་སྔར་མེད་ཉམས་རྟོགས་ཤར། །ཚོགས་གཉིས་ཤིང་དང་པགས་པ་སྨོན་ལམ་དག་པས་མཚམས་སྦྱོར་ལས་བྱུང་བའི། །སྒྱུ་ལུས་ཕྱི་ལྡིར་སེམས་ཉིད་ནང་སྟོང་ཚོགས་དྲུག་རང་གྲོལ་རྔ་བོ་ཆེ། །བུ་སློབ་རྣམས་ཀྱིས་བསྐུལ་ཚིག་འཇམ་མཉེན་དབྱུག་གུས་དལ་བུས་བརྡུངས་པའི་མོད། །ཟབ་རྒྱས་ཆོས་ཀྱི་སྒྲ་དབྱངས་སྙན་པོ་འགག་མེད་ལྷང་ལྷང་བྱུང་འདི་མཚར། །བདག་སེམས་གསལ་སྟོང་ཀུན་དགའ་ར་བ་ན། །ལེགས་བཤད་ཟབ་མོའི་གླེགས་བམ་ཅིར་ཡང་སྣང་། །ནང་ནས་འཇམ་དབྱངས་སྤྲུལ་པའི་གླེགས་བམ་འདི། །སྐལ་བཟང་རྣམས་ལ་སྟེར་བས་དགའ་སྟོན་མཛོད། །མངོན་མཐོ་ངེས་ལེགས་བདེ་སྐྱིད་གཞོན་ནུ་ཀུན། །ཐོས་བསམ་བསྒོམ་པའི་ཟུར་མིག་གཅིག་གིས་ཀྱང་། །དབང་མེད་འགུག་པའི་གདམས་ངག་ལུས་ཕྲ་མ། །འདི་ཉིད་ཆོས་མཛད་ཀུན་གྱིས་བརྟེན་པར་འོས། །ཟབ་རྒྱས་གདམས་པ་དཔག་བསམ་ལྗོན་པའི་འབྲས། །གདུལ་བྱའི་རྒྱུད་ཀྱི་ས་གཞི་གར་བཏབ་ཀྱང་། །ཀུན་མཁྱེན་དཔག་བསམ་ལྗོན་པ་མྱུར་འཁྲུངས་ནས། །དོན་གཉིས་ལྷུན་འགྲུབ་འབྲས་བུར་ལོངས་སྤྱོད་ཤོག །ཅེས་འཇམ་དབྱངས་སྤྲུལ་པའི་གླེགས་བམ་ཞེས་བྱ་བ་འདི་ཉིད་ཀྱི་ཚིག་དོན་ཕལ་ཆེ་བ། མཁྱེན་རབ་འཇམ་དབྱངས་མི་ཡི་གར་གྱིས་རྣམ་རོལ་ཁམས་གསུམ་ཆོས་ཀྱི་རྒྱལ་པོ་ཙོང་ཁ་པ་ཆེན་པོས་མཛད་པའི་ལེགས་བཤད་ཟླ་མེད། འཇམ་དབྱངས་གཡོན་གྱི་པདྨའི་སྟེང་གི་གླེགས་བམ་མི་ཡུལ་དུ་འཕོས་འདྲའི་ངོ་མཚར་རྨད་བྱུང་བྱང་ཆུབ་ལམ་རིམ་ཆེན་མོའི་ནང་ལྟར། བྱ་བཏང་ཚོགས་དྲུག་རང་གྲོལ་གྱིས་སྐལ་ལྡན་གྱི་བུ་སློབ་ཡོངས་ལ་ཕན་ཕྱིར། ཡི་དམ་འཁོར་ལོ་སྡོམ་པའི་ཕོ་བྲང་། དགྲ་བཅོམ་སྟོང་དང་ལྔ་བརྒྱའི་བཞུགས་གནས། གནས་གསུམ་དཔའ་བོ་མཁའ་འགྲོའི་འདུ་ས་གནས་ཆེན་གངས་དཀར་གྱི་རྒྱལ་པོ་ཏི་སེའི་ཤར་ཕྱོགས་རྫུ་འཕྲུལ་ཕུག་ཏུ་སྦྱར་བའོ།། །།
སྨྲས་པ། མདོ་རྒྱུད་བསྟན་བཅོས་བླ་མའི་མན་ངག་གི །སྙིང་པོ་འཇམ་དབྱངས་སྤྲུལ་པའི་གླེགས་བམ་འདི། །པར་དུ་སྒྲུབ་མཁན་སློབ་མ་ཡོན་བདག་རྣམས། །གནས་སྐབས་བདེ་ཞིང་མཐར་ཐུག་སངས་རྒྱས་ཤོག །གངས་ཅན་ལྗོངས་འདིར་ནད་ཡམས་འཁྲུག་པ་སོགས། །བཀྲ་མི་ཤིས་པའི་མིང་ཡང་མི་གྲགས་ཤིང་། །ཟས་ནོར་གཡང་འཁྱིལ་ལོ་ལེགས་འབྲུ་ནོར་འཕེལ། །བཀྲ་ཤིས་ཆེན་པོས་ཕྱོགས་ཀུན་ཁྱབ་གྱུར་ཅིག །ཅེས་སྨོན་ཚིག་ཉུང་འདུས་འདི་ཡང་ཞབས་དཀར་པས་སྦྱར་བའོ། །སརྦ་མངྒ་ལཾ།། །།
